A leveles vajastészta nem tartozik az egyszerű készítmények
közé. Nagy figyelmet, gondot és főleg gyakorlatot kíván. Nem
drága sütemény, ezért érdemes a készítését megtanulni. A lényege,
hogy a többszöri hajtogatással a tészta réteges, leveles
lesz. Alapanyaga a liszt és a vaj. Legjobb hozzá a rétesliszt, vaj
helyett bátran használhatjuk a Rama margarint.
  Hozzávalók: 50 dkg liszt, 50 dkg vaj vagy margarin, 2,5 dl hideg 
víz, 1 dkg só, 1 kanál ecet vagy citromlé.
  1. A kimért lisztből 5 dkg-ra valót elveszünk és a vajhoz adjuk,
de előbb a vajból is elveszünk 5 dkg-ot. A vajat az 5 dkg
liszttel gyorsan összegyúrjuk, hogy kezünk melegétől ne olvadjon
meg. Lapos négyszöget formálunk belőle, és ezt a vajastésztát
hideg helyre tesszük.
  2. A lisztet az 5 dkg vajjal elmorzsoljuk, közepébe öntjük a
víz egy részét, a sót és egy kanál ecetet vagy fél citrom levét (a
savak a tésztát könnyítik), majd a többi szükséges mennyiségű
hideg vízzel középkeménységű rétestésztát gyúrunk, és addig
dolgozzuk, amíg a kézről és a tálról elválik és belül lyukacsos
lesz. Ezután a tészta tetejét bevagdaljuk és 20-30 percig pihentetjük.
  3. Most következik a vajas- és a rétestészta összedolgozása,
illetve a vaj beburkolása. A rétestésztát lisztezett deszkán nyújtófával
négyszög alakúra kinyújtjuk, kb. fél cm vastagságúra.
A vajastésztát középre helyezzük, és a rétest minden oldalról ráhajtjuk.
  4. Hajtogatás: A beburkolt tésztát a nyújtófával megnyomkodjuk
és téglalap alakúra kinyújtjuk, ezután háromszorosan
egymásra hajtjuk. Mindjárt utána újra kinyújtjuk, de úgy, hogy
a hajtogatás iránya szembe legyen velünk, vagyis a végek befelé
kerüljenek. A téglalap alakúra kinyújtott tésztát most négyszeresen
hajtjuk össsze: jobbról középre, balról középre és az
egészet könyv alakba egymásra hajtjuk. Ezután 20 percig pihentetjük,
hideg helyen. Ismét kinyújtjuk, háromszorosan hajtjuk
egymásra, és újra 20 percig pihentetjük. Most következik a negyedik
hajtogatás, amikor négyszeresére hajtjuk össze a tésztát,
és újra pihentetjük. Összesen tehát négyszer nyújtjuk ki. Ha a
tésztát este készítjük el másnapra,, akkor este kinyújtjuk kétszer,
és másnap reggel újra kétszer. Az éjszakai hosszabb pihenésre
a tésztát nejlonba takarjuk, mert különben a teteje megszárad,
a tészta nehéz lesz, nem emelkedik jól fel. Nagyobb
mennyiséget mélyhűtőben tárolhatunk.
  A hajtogatott leveles vajastésztát többféleképpen felhasználhatjuk.
Ebből készül a krémes lepény, franciakrémes, habtekercs,
búrkifli, habos lepény, tirolirétes, vajaspogácsa, sajtosrúd stb.

056. Krémes

            A kész vajastésztát 2-3 mm vékonyra kinyújtjuk, és két
akkora lapra vágjuk, mint a sütőlemez (valamivel nagyobbak lehetnek,
az összehúzódás miatt), majd külön-külön megsütjük.
A krémet melegen öntjük rá, mert később a krém „törik”.
A másik kisült lapot egyforma kockákra vágjuk, és a krém tetejére
helyezzük. A kockák mentén késsel felszeleteljük. Lapos
tálra helyezzük és cukorral meghintjük.
⬤ Vaníliakrém: 8 tojássárgáját elkeverünk 10 dkg cukorral, azután
hozzáadunk 5 dkg lisztet, 2 dkg zselatint, és lassan hozzákeverünk
5 dl tejet. Gyenge tűznél sűrű krémet főzünk belőle,
amikor megfőtt, hozzákeverünk 1 vaníliás cukrot. Amíg hűl, a
tojások fehérjéjéből nagyon kemény habot verünk, ezután 15
dkg cukorral tovább verjük. A langyos krémet fokozatosan a
felvert habhoz vegyítjük, és azonnal ráöntjük az alsó lapra. Később
a krémmel nem lehet dolgozni, mert nagyon kemény lesz.

057. Franciakrémes

                   A franciakrémesnél szintén 2 vékony lapot sütünk
a vajastésztából. A vaníliakrém fél mennyiségét készítjük
el, ezzel az alsó lapot megkenjük. 5 dl tejszínből kemény habot
verünk, amit rásimítunk a kihűlt krémre majd ráhelyezzük a
másik lapot. A fedőlapot bevonjuk 20 dkg cukorból készült fondantnal.
A fondant (leírását lásd a Bevonatok, édes mártások
című fejezetben) erős kávéval világosbarnára festjük. A tésztát
a krémeshez hasonló módon szeleteljük.

058. Habtekercs

                A vajastésztát 2 mm vékonyságúra kinyújtjuk.
A tészta egyik oldala kb. 60 cm hosszú legyen. Most 2 cm széles
és 60 cm hosszú csíkokra vágjuk és habtekercsformára felcsavarjuk
úgy, hogy a csíkok fél cm szélesen fedjék egymást.
A sütőlemezre úgy tegyük, hogy a végek alulra kerüljenek. Tojással
megkenjük és forró sütőben sütjük. Még melegen óvatosan
kihúzzuk a formákat. Tenyerünkkel átfogjuk a tekercset, a
másik kezünkkel a formát gyengén megcsavarjuk és a tésztából
kihúzzuk. Ha kihűltek a tekercsek, tejszínhabbal megtöltjük.
A tejszínhabot tojáshabbal is helyettesíthetjük.
⬤ Forrázott tojáshabtöltelék: 1 tojásfehérjéhez 6-8 dkg cukrot
veszünk, vaníliával ízesítjük. A cukorból kb. fél dl vízzel szirupot
főzünk, egészen addig, amíg ha egy villát belemártunk és ráfújunk,
gömböcskék keletkeznek. (Ez a próbája a sűrű cukorszirupnak.)
Közben a tojásfehérjét keményre felverjük, amíg olyan kemény
lesz, hogy a habverőn megáll a hab.

059. Búrkifli

              A vajastésztát 3-4 mm vékonyra kinyújtjuk és 10 cm
széles csíkokra vágjuk. Közepére hosszában rákenjük a diókrémet.
A tésztát henger alakúra felcsavarjuk és 12 cm hosszú darabokra
vágjuk. A darabkákat patkószerűen meghajlítjuk, sütőlemezre
tesszük. Tetejét tojással megkenjük és durvára vágott
dióval meghintjük. Forró sütőben sütjük.
⬤ Töltelék: 2 tojás fehérjét habbá verjük, majd 15 dkg porcukrot,
15 dkg darált diót, 2 evőkanál morzsát és citromhéjat keverünk
hozzá.

060. Hablepény

               Leveles vajastésztát készítünk, vékonyra kinyújtjuk,
és két lapban megsütjük. 3-4 cm vastagon rákenjük a következő
krémet: 20 dkg porcukrot kb. 1 dl vízzel szálasodásig főzünk,
majd 6 tojás fehérjéből jó kemény habot verünk, amibe vékony
sugárban lassacskán beleöntjük a cukrot. Közben folyton verjük
a habot. Ezután a habverővel nagyon lassan és magasra emelve
a habmasszát, lehűtjük. Miután az alsó lapra rákentük a tölteléket,
ráhelyezzük a felső lapot. Ajánlatos a felső lapot ráhelyezés
előtt akkorára feldarabolni, amekkora szeleteket akarunk.
Ezután vizes késsel felvágható a habos alsó rész is.

061. Hablepény gyümölccsel vagy kakaóval

                                         25 dkg vajból és 25 dkg
lisztből vajastésztát készítünk. Két lapot sütünk belőle, mint a
krémesnél. 6 tojás habjából és 25 dkg cukorból forrázott habot
készítünk (lásd Hablepény), amelyet tetszés szerint kakaóval,
málnával, eperrel vagy sárgabarackkal ízesíthetünk. Kakaóval
ízesítve 3-4 dkg kakaót és egy vaníliás cukrot adunk a habhoz.
Málnából, eperből 1 csészére valót veszünk. Ha nagy szemű az
eper, darabokra vágjuk. A barackot megpárolva, vagy lekvár
formájában adjuk a habhoz. A habot a már megsült tésztalapra
kenjük, és úgy helyezzük rá a fedőlapot, mint a krémes lapját.
A felvágásnál is hasonló módon járunk el. Tetejét cukorral megszórjuk,
nyomózsákból tejszínhabrózsát nyomunk minden kocka
tetejére, és egy szem málnával vagy eperrel díszítjük.
  Ezt a süteményt főleg akkor készítsük, ha maradék tojásfehérjénk van.

062. Tiroli rétes

                  20 dkg vajból vagy margarinból és 25 dkg lisztből
vajastésztát készítünk. 3-4 mm vastagra nyújtjuk, majd tepsi
hosszúságú és 15 cm széles csíkokra vágjuk. A csíkokat nyújtófára
csavarva a sütőlapra helyezzük, és ott töltjük meg. A tészta
közepére hosszában helyezzük el a tölteléket. Mielőtt a tölteléket
a tésztára tennénk, jól megszórjuk morzsával, majd a tokteléket
is, hogy a nedvességet felszívja. A tésztalapot mindkét
oldaláról ráhajtjuk a töltelékre. A tészta szélén a vágási felületet
tojással megkenjük, hogy sütés közben ne nyíljon fel. Esetleg
a kimaradt  tésztából 1 cm széles szalagot vágunk, és az
összehajtás felületére hullámos vonalban ráhelyezzük, hogy a
hajtás szét ne menjen. A tésztát forró sütőben megsütjük, és
ferdén szeletelve, cukorral meghintve, melegen tálaljuk. Tölteléke
lehet: alma, cseresznye, meggy, túró, dió (l. a rétesnél).
  Ebből a tésztamennyiségből 3 rúd  rétes készíthető, és mintegy
18-20 darabra vághatjuk.
