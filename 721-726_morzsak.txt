A morzsák nagyon egyszerű, olcsó édességek. Tartalmasabb leves
után ebédre is tálalhatjuk. A gyerekek szívesen fogyasztják.

721. Császármorzsa (2 személyre)

                                 1 tojást elkeverünk 1 dl tejjel, kevés
cukorral, kevés sóval, reszelt citromhéjjal. Annyi búzadarát
teszünk hozzá, hogy palacsintatészta-szerűen folyós legyen.
Kb. 1-2 óráig állni hagyjuk, majd egy lábasban kevés olajat forrósítunk.
Erre ráöntjük, időnként megkeverjük, amíg morzsákra
esik szét. Kompóttal tálaljuk.

722. Császármorzsa másként

                           14 dkg vajat simára keverünk, hozzáteszünk
kevés sót és fél citrom apróra vágott héját. Azután lassan
hozzákeverünk 3 tojássárgáját, 10 dkg cukrot, 15 dkg lisztet
és 2,5 dl tejet. 5-6 dkg vajat tepsiben felolvasztunk, beleöntjük
a tésztát, és 45 percig sütjük. Akkor villával szétszedjük tetszés
szerinti nagyságú darabokra, és megcukrozva tálaljuk.

723. Cseresznyés morzsa

                        3 tojássárgáját habosra kavarunk 3 evőkanál
cukorral. Hozzávegyítünk 3,5 dl tejet, 1,5 dl tejfölt, 5 dl lisztet
és a 3 tojás habját, végül pedig 50 dkg kimagvazott cseresznyét.
Vajjal kikent tepsiben megsütjük, villával apróra tördeljük,
cukorral meghintve tálaljuk.

724. Daramorzsa (finom)

                        15 dkg darát leöntünk 6 dl tejjel, 1,5-2 óráig
pihentetjük, majd hozzákeverünk egyenként 3 tojássárgáját,
kevés sót és a tojások felvert habját. Ezután egy lábasban felolvasztunk
10-12 dkg vajat, ebbe beleöntjük a tésztát, és állandóan
kavargatva addig sütjük, amíg az egész pép egy tömegben
a lábasról leválik. Ekkor sütőbe tesszük, és addig sütjük (közben
gyakran villával kevergetve és morzsolgatva), amíg szépen megpirul.
Ha készen van, megcukrozzuk és mazsolát keverünk közé.

725. Isli smarni

                 25 dkg lisztet 5 dl tejjel és 3 tojássárgájával simára
kavarunk. Hozzáadunk 10 dkg fölolvasztott vajat, 10 dkg őrölt
mandulát és a 3 tojás felvert habját. Vajon vagy olajon smarni
módon megsütjük.

726. Túrómorzsa

                50 dkg áttört tehéntúrót elkeverünk 4 tojássárgájával
és annyi tejföllel, hogy krémszerű legyen. Azután hozzáteszünk
pár kanál lisztet és 4 tojás felvert habját. Kissé megsózzuk
és forró zsírba téve ugyanúgy készítjük el, mint a többi
morzsát. Cukrot, mazsolát ízlés szerint teszünk hozzá.
