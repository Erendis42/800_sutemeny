727. Vaníliás gyümölcsrizs

                           5 dl tejben elkeverünk hidegen 1 csomag
vaníliaízű pudingport, majd 12 dkg cukrot adunk hozzá. 5-6
perc alatt állandóan keverve sűrűre főzzük. A forró krémet vizezett
őzgerincformába öntjük, és levétől lecsurgatott, összedarabolt
befőttel megszórjuk. Többféle befőttet is használhatunk.
Kb. ujjnyi vastagságban helyezzük a krémbe.
  5 dl tejből, 1 vaníliás cukorból 10 dkg cukorral és 15 dkg rizsből
sűrű tejberizst főzünk. A tejberizst még forrón a gyümölcsre
öntjük. Jól lehűtjük, hosszú tálra kiborítjuk, és vaníliás cukorral
ízesített tejszínhabbal tálaljuk.

728. Részeges piskóta

                      Darabokra tördelünk 1 doboz babapiskótát, és
mély üvegtálba tesszük. Meglocsoljuk 1 dl fehérborral, meghintjük
5 dkg durvára vágott dióval. 3 nyers tojást 4 evőkanál porcukorral
simára keverünk, hozzáadunk 1 dl fehérbort, belereszelünk
1 citromhéjat, és belecsavarjuk kettőnek a levét. Gőz
fölött, állandó keverés mellett, sűrű krémmé főzzük, még forrón
a piskótára öntjük. Egy napra hűtőszekrénybe tesszük.

729. Váratlanvendég-krém

                         2 dl búzadarát 8 dl tejben megfőzünk, 3
tojássárgáját elkeverünk 6 evőkanál cukorral és 1 csomag vaníliás
cukorral. Hozzákeverjük a megfőtt darát és végül a tojások
felvert habját. Üvegtálba öntjük, befőttel díszítjük. Hidegen
és melegen egyaránt jó. 10 perc alatt elkészül.

730. Citromos darahab

                      1 liter vizet felforralunk 15 dkg cukorral, belekeverünk
15 dkg búzadarát, 5-6 percig főzzük, végül hozzáadjuk
fél citrom reszelt héját és a citrom levét. A citrommal már
nem forraljuk, mert úgy üde, kellemes íze megváltozik. Habzásig
verjük. Üvegtálra öntjük és gyümölccsel díszítjük. Fehérjeszegény
diétának igen alkalmas.

731. Hideg gyümölcsrizs

                        Tejberizst főzünk, és lehűtjük. 2 dl tejszínből
habot verünk, 5 dkg cukorral megédesítjük, hozzáadunk 1
csomag vaníliás cukrot és a felét elkeverjük a kihűlt tejberizzyel.
Bármilyen idénygyümölccsel rétegezve tálba tesszük. Néhány
órára hűtőszekrénybe tesszük. A maradék tejszínhabbal és
gyümölcsszemekkel díszítve tálaljuk.

732. Rakott piskóta

                    Sült, összevágott piskótát egy tálba rakunk és
rummal meglocsoljuk. 5 dl tejből, 20 dkg cukorból, 1 evőkanál
lisztből, 2 tojássárgájából, 2 csomag vaníliás cukorból krémet főzünk.
Ha megfőtt, 3 dkg mazsolát teszünk bele és a 2 tojás felvert
habját. Ezzel leöntjük a piskótát, tejszínhabbal díszítjük
és hűtőbe tesszük.

733. Rakott babapiskóta

                    1 tálat kivajazunk és 1 doboz babapiskótát
a következőképpen lerakunk: 2 dl erős feketekávét főzünk, beleöntünk
1 dl rumot. Lerakunk 1 sor piskótát, és a rumos feketekávéval
jól meglocsoljuk, majd tejszínhabot teszünk rá. Most
ismét piskóta következik, meglocsoljuk, és újra tejszínnel vonjuk
be. Tetejét tortadarával beszórjuk, és lehűtve tálaljuk.

734. Rakott babapiskóta másként

                                10 db babapiskótával kibélelünk
egy üvegtálat. Rummal meglocsoljuk. 15 dkg vajat 15 dkg porcukorral
habosra kavarunk, és beleteszünk 15 dkg őrölt mandulát.
A krém egy részét rákenjük a piskótára, majd újra lefedjük
piskótával. Ismét krém következik, amire 2 dl tejszínből habot
teszünk. Néhány órára hűtőszekrénybe tesszük.

735. Eper Sarlott

                  Egy nagyobb tortaformát babapiskótával kibélelünk
(az oldalát is), 4 dl tejszínt 4 dkg porcukorral, állandóan
kavarva (nem verve) felforraljuk, majd tovább kavarva kihűtjük.
A hűtőszekrényben nagyon hidegre hűtjük, majd kemény
habot verünk belőle. (Lassabban verődik, mint a nyers tejszín.)
Belekeverünk 40 dkg lecsumázott, száraz epret és a felét a piskótával
bélelt tortaformába öntjük. Meghintjük egy sor nyers
eperrel, erre öntjük a krém maradékát, és a tetejére X alakban
4 babapiskótát fektetünk. Közüket tejszínhabbal, eperszemekkel
díszítjük.

736. Karamellbomba

                   Kavargatva szép barnára pirítunk 30 dkg kristálycukrot,
majd kiolajozott tányérra öntjük, hagyjuk kihűlni,
megkeményedni. Kétharmad részét megdaráljuk, egyharmadát
durvára törjük. 3 tojássárgáját 15 dkg porcukorral meg 1 csomag
vaníliás cukorral habosra keverünk, beleteszünk 20 dkg vajat
vagy Rama margarint, és alaposan kikeverjük. Végül hozzáadjuk
a tojások kemény habbá vert fehérjét és az őrölt karamellt.
Egy mély üvegtál aljára egy réteg krémet terítünk, erre
egy sor babapiskótát rakunk, majd ismét krém következik.
Ezt addig folytatjuk, amíg a hozzávalókból tart, de arra ügyeljünk,
hogy a tetejére és az oldalára is jusson krém. (Kb. 25 dkg
babapiskóta kell hozzá.) A rétegezés során fontos, hogy a teteje
elkeskenyedjen, „bomba” alakú legyen. Legalább egy napra
hűtőszekrénybe tesszük, majd tálalás előtt az egészet édes tejszínhabbal
vonjuk be, és meghintjük durvára tört karamellel.

737. Alma jóasszony módra

                          8 közepes nagyságú almát meghámozunk.
Magházukat kiszedjük és az üregükkel felfelé az almákat
kivajazott tűzálló tálba egymás mellé „ültetjük”. Az üregekbe
néhány szem jól megmosott mazsolát és valamilyen pikáns gyümölcsízt
— málnát vagy meggyet — teszünk, erre egy borsónyi
vajdarabkát. Forró sütőbe toljuk, és az alma minőségétől függően
10-15 percig sütjük. Közben simára keverünk két tojássárgáját
3 evőkanál porcukorral, 1 csomag vaníliás cukorral, 1 kanál
liszttel meg 5 dl tejjel. Gőzön krémmé főzzük. A gőzről levéve,
2 evőkanálnyi rummal ízesítjük, és azon forrón az almákra öntjük,
melegen tálaljuk.

738. Gyümölcshab

                 1 csomag zselatint kevés hideg vízzel elkeverünk
és felfőzünk. 5 dl tejbe beleöntjük, 15 dkg cukrot adunk hozzá,
hideg vízbe állítva addig verjük, amíg tejszínhab sűrűségű lesz.
Ekkor 3 evőkanál pikáns ízű lekvárt vagy 50 dkg széttört, cukrozott
gyümölcsöt keverünk hozzá. Poharakba tesszük és lehűtjük.
Mézes süteménnyel tálalhatjuk.

739. Gesztenyekrém

                   25 dkg gesztenyemasszát 6 tojássárgájával simára
keverünk. 10 dkg cukrot és 6 dl tejet adunk hozzá. Gőz fölött
állandó keverés mellett sűrű krémmé főzzük. 5 dkg mazsolát
rumban áztatunk, majd a krémet ízesítjük vele. Ezután a tojások
keményre vert habját keverjük a krémhez. Poharakba adagoljuk,
és jól lehűtjük. Tejszínhabbal tálaljuk. (Süteményekhez
tölteléknek is jól felhasználható.)

740. Nagyszerű mandulás krém

                             20 dkg darált mandulát 15 dkg cukorral
és 2,5 dl tejjel puhára párolunk, majd félretesszük kihűlni.
7,5 dl tejhez 2 csomag vanília-pudingport keverünk csomómentesre.
Hozzáadunk 10 dkg cukrot és a főtt mandulatejet.
Állandó keverés mellett főzzük és 2-3 percig forraljuk. Vizezett
őzgerinc- vagy kerek formába öntjük, és rummal meglocsolt
10-12 db babapiskótával díszítjük. Hűtőszekrénybe tesszük. Néhány
órás hűlés után kiborítjuk. Befőttel vagy tejszínhabbal tálaljuk.

741. Gyümölcskrém

                  2 tojássárgáját 2 evőkanál cukorral, 2 evőkanál
liszttel, 1 pohár gyümölcslével elkeverünk. Hozzáöntünk 4 dl tejet,
és tűzhelyen sűrűre főzzük. Poharakba rakjuk, tetejét forró
sziruppal kevert tojáshabbal és jellegének megfelelő gyümölcsízzel
díszítjük.

742. Indiai puncshab

                     25 dkg porcukrot 4 tojássárgájával, 1 citrom levével,
1 evőkanál cukorral és 1 csomag vaníliás cukorral jól elkeverünk.
2,5 dl erős teát, 1,5 dl rumot, 2,5 dl hideg tejet adunk
hozzá. Végül hozzákeverjük 4 tojás keményre vert habját. Jól
lehűtjük, és hidegen tálaljuk.

743. Kakaókrém

               3 evőkanál kakaót, 6 csapott evőkanál lisztet, 8 evőkanál
cukrot, 1 csomag vaníliás cukrot 5 dl tejjel felhígítunk,
majd 5 dl forró tejhez öntjük, simára kavarjuk. Krémmé főzzük.
Vizezett formába öntjük, ha kihűlt, kiborítjuk, vaníliamártást
adunk hozzá.

744. Karamellkrém pohárban

                           Ugyanúgy készül, mint a kakaókrém,
csak három kanál cukorból karamellt főzünk, amit egy csésze
tejjel oldunk fel.

745. Kávékrém poharakban

                         1 tojássárgáját 3 evőkanál cukorral és 1
dl kávéval elvegyítünk, hozzákeverünk 3 púpozott kávéskanál
lisztet, és 1 dl forró vaníliás tejjel felengedjük. Tűzre tesszük és
sűrűre főzzük. Melegen poharakba vagy üvegtányérokba rakjuk
és hidegen tálaljuk. Tetejét egy tojás fehérjéből és 5 dkg cukorból
főtt szirupból vert habbal díszítjük.

746. Részeges ananász

                      Levétől lecsurgatunk egy doboz (50 dkg) ananászkompótot.
Ha a szeletek egyben vannak, feldaraboljuk és
üvegtálacskákba vagy talpas poharakba osztjuk. 3 tojássárgáját
5 dkg porcukorral simára keverünk, felengedjük az ananász
levével, és gőz fölött sűrű krémmé főzzük. A gőzről levéve hozzáadunk
1 dl rumot és 10 dkg vajat. A krémet addig kavarjuk,
amíg teljesen simává, habossá válik. Az ananászra öntjük, babapiskótával
vagy keksszel kínáljuk.

747. Almahab (boszorkánykrém)

                              1 kg almát forró sütőben megsütünk
vagy négybe vágva kevés vízzel megpároljuk. A megpuhult almát
elturmixoljuk, még melegen hozzáadunk 20 dkg cukrot, 4
tojásfehérjét és habzásig verjük. Üvegtálakra tálalva, tetejét villával
megcifrázzuk, és néhány szem friss vagy főtt gyümölccsel
díszítjük. Száraz süteményt adunk hozzá.

748. Barackhab

               1 kg édes sárgabarackot gyengén megpárolva, turmixolás
után 4 tojásfehérjével, 20 dkg cukorral készítünk el.
A további eljárás ugyanaz, mint az almahabnál.

749. Málnahab

              1 pohár málnalé vagy két vizespohár málna egészben,
20 dkg cukor, 2 tojásfehérje szükséges hozzá. A hab ugyanúgy
készül, mint az előbbi, csak nyers gyümölccsel.

750. Almapüré

              A meghámozott almákat negyedekbe vágjuk, kevés
víz hozzáadásával ízlés szerint cukrozva puhára pároljuk, majd
szitán áttörjük vagy elturmixoljuk. Gyermekeknek, betegeknek
és pecsenyéhez körítésnek adjuk. Süteményeket is megtölthetünk
vele.

751. Töltött alma, körte

                         6 db középnagyságú alma vagy körte, 5 dkg
rizsből főzött tejberizs, 2 dkg mandula és vaníliamártás fele
mértéke kell a készítéséhez.
  A gyümölcsöket meghámozzuk, magházuktól megtisztítjuk,
és kevés forró vízben puhára (üvegesre) főzzük. Ezután jól lecsurgatjuk,
és az üregeket hideg tejberizzsel megtöltjük, amibe
még melegen mazsolát kevertünk. Üvegtálra helyezzük, és sűrű
vaníliamártást öntünk köréje. Az almák tetejét tejszínnel vagy
forrázott tojáshabbal díszítjük. Körtéből is hasonlóképpen készül,
csak azt a megtöltött oldalával lefelé fordítva helyezzük
a tálra.

752. Alma besamelmártással

                           1 kg meghámozott, fölszeletelt almát 2
dl cukros fehér borban puhára párolunk. 15 dkg vajból, 4-5 evőkanál
lisztből, 5 dl tejből folyékony, pépszerű masszát főzünk.
Amikor kissé kihűlt, belevegyítünk 4 tojássárgáját, 8 dkg porcukrot,
1 citrom reszelt héját és a tojások kemény habbá vert
fehérjét. Vajjal kikent tűzálló tálba beleteszünk egy réteget a
besamelből, tetejére egy sor almát, majd megint besamelt és így
tovább. Legfölül besamel legyen cukorral meghintve. 30 percig
sütjük a sütőben.

753. Tejfölös alma

                   A meghámozott, négyfelé vágott almákat gyengén
cukros vízben kissé megfőzzük. Vigyázzunk, hogy épek és kemények
maradjanak. Szitán lecsurgatjuk róluk a vizet, és amikor
kihűltek, tálba rakjuk, mégpedig úgy, hogy egy sor almára
egy réteg porcukrot, erre pedig vajon pirított zsemlemorzsát
hintünk, a tejföllel bőven meglocsoljuk. Ezt így folytatjuk, míg
tart az anyagokból, akkor 15-20 percre sütőbe tesszük.

754. Tojásos banán

                   Jó érett (de nem túl érett) banánokat karikákra
vágunk és leöntjük egy pohárka rummal vagy konyakkal. 3 tojásfehérjéből
habot verünk, kellően megcukrozzuk és kevés vaníliát
is tehetünk bele. Belekeverjük a karikára vágott banánokat,
az egészet vajjal kikent tűzálló edénybe tesszük. Megcukrozzuk
a tetejét, sütőbe tesszük és sütjük addig, míg a tojáshab
keményedni, és a teteje barnulni kezd.

755. Almasaláta

                50 dkg megtisztított, jó puha almát vékony szeletekre
vágunk, soronként 5 dkg porcukorral összerakjuk egy üvegtálba,
közé hintünk 5 dkg mazsolát. 30 percig állni hagyjuk, azután
jól összerázzuk, rummal meglocsoljuk és 2 dkg vékonyra
vágott mandulával megszórjuk. Vegyíthetünk hozzá vékony kerikára
vágott, tisztított narancsot is.

756. Cseresznyés almasaláta

                            50 dkg kimagozott cseresznyét mély
üvegtálba teszünk, és amikor levet engedett, közé vegyítünk vékony
szeletekre vágott 50 dkg almát. 15 dkg cukorral, citromlével
ízesítjük, és néhány órára hűtőszekrénybe tesszük. Tálalás
előtt rummal vagy likőrrel meglocsoljuk. Készíthetjük cseresznyebefőttel
is.

757. Meleg csokoládés alma

                           Meghámozunk 4 nagy vagy 8 kicsi almát,
magházukat kiemeljük. Ebbe az üregbe valamilyen pikánsízű
lekvárt töltünk. AZ almákat kivajazott tűzálló tálra egymás
mellé „ültetjük”, ha nem elég édesek, egy kevés porcukorral
meghintjük. A sütőbe toljuk és megsütjük. Közben simára keverünk
3 púpozott evőkanál kakaót 3 púpozott evőkanál cukorral
és egy kevés vízzel. Kavargatva sűrűre főzzük, a tűzről levéve
beledobunk 3 dkg vajat, az almákra öntjük, és azonnal tálaljuk.
Ha nem gyerekeknek adjuk, a csokoládémártást 1-2 evőkanál
rummal is gazdagíthatjuk a végén.

758. Almaszalámi

                 Meghámozunk, cikkekre vágunk, kimagozunk 25
dkg almát. Hozzáadunk 25 dkg porcukrot és 3 dkg vajat. Együtt
addig pároljuk, amíg az alma teljesen szétfő. Teszünk bele 5
dkg darált diót, 5 dkg mazsolát, 1 púpozott evőkanálnyi kakaót.
Kavargatva olyan sűrűre főzzük, hogy teljesen összeálljon.
A gyúródeszkára kristálycukrot hintünk, erre halmozzuk egy
csíkban a langyos almamasszát. Ha kihűlt, vizes kézzel hengert
formálunk belőle. Cukorba forgatjuk, néhány napig szellős
helyen állni hagyjuk, hogy megszikkadjon. Vékony szeletekre
vágva rakjuk tálra.

759. Birsalmasajt

                  A birsalmát megfőzzük. Ahány almánk van, annyi
merőkanál vizet teszünk hozzá. Ha puha, áttörjük. (Az almát
magházastól főzzük!) Annyi cukorral, amennyit a massza nyom,
sűrűre főzzük. Nedves formába öntjük. Három nap múlva kiborítjuk
és mindkét oldalát megszárítjuk.

760. Puncsos őszibarack

                        Meghámozunk, félbevágunk és kimagozunk
4 nagy őszibarackot. Lábasba téve meglocsoljuk 1 citrom levével.
Egy kevés vizet aláöntve, 2 evőkanál cukorral édesítve, kb.
5 percig pároljuk, majd lecsepegtetjük. A magházukkal felfelé
tálra egymás mellé fektetjük és hagyjuk kihűlni. A visszamaradt
őszibaracklébe (kb. 15 dkg) babapiskótát tördelünk, meglocsoljuk
4 evőkanál rummal, hozzáadunk 1 púpozott evőkanál
kakaót, 1 evőkanál pikáns gyümölcsízt (málnát vagy meggyet),
5 dkg mazsolát, 5 dkg durvára vágott diót és annyi tejet, hogy
a piskóta megpuhuljon, de ne legyen lágy. Ízlés szerint cukrozzuk.
  Alaposan összedolgozzuk, majd vizes kézzel 8 gombócot formálunk
belőle és a barackok üregébe fektetjük. Végül habverővel
egy egész tojást simára keverünk 10 dkg cukorral, 1 evőkanál
rétesliszttel, fél liter tejjel, 1 csomag vaníliás cukorral, és
gőz fölött sűrű mártássá főzzük. A gőzről levesszük, tovább keverve
langyosra hűtjük, végül 3 evőkanál rummal ízesítjük. Ha
teljesen kihűlt, a megtöltött barackokra öntjük, és hűtve kínáljuk.

761. Joghurtos őszibarackkrém

                              Az előírásoknak megfelelően elkészítünk
egy vaníliaízű Aranka-pudingport (hidegen kell felverni),
10 percig állni hagyjuk, majd 4 dl joghurtot, 1 csomag vaníliás
cukrot, 60 dkg megtisztított, kis kockákra vágott őszibarackot
keverünk bele. Mély üvegtányérokba vagy talpas poharakba
töltjük és behűtjük. Tálalás előtt a tetejét őszibarackszeletekkel
díszítjük. Ha édesebben szeretjük, még egy kevés porcukor is
kerülhet a krémbe.

762. Vegyes gyümölcssaláta

                           Különböző gyümölcsöket főtt vagy nyers
állapotban egy tálba halmozunk. Ízlés szerint cukrozzuk és citromlével
meglocsoljuk. 1-2 óráig hideg helyen tartjuk. Tálalás
előtt 1 dl rummal meglocsoljuk, diógerezdekkel, vékonyra vágott
mandulával díszítjük.

763. Sült, habos meggy holland módon

                                     1 kg magjától megtisztított
meggyet 25 dkg cukorral, csipet fahéjjal és reszelt citromhéjjal,
2 dl fehérborban puhára párolunk. A megpárolt gyümölcsöt lapos,
kerek tálra halmozzuk. Bevonjuk 5-6 tojás kemény habbá
vert, vaníliás cukorral ízesített fehérjével és langyos sütőben
15-20 percig sütjük. Melegen tálaljuk.

764. Ribizlikrém

                 45 dkg ribizlit leszemezünk. Egynegyedet félreteszünk,
a többit turmixgépben pépesítjük. Kemény habbá verünk
3 dl tejszínt, és elkeverjük 2 púpozott evőkanál porcukorral meg
a ribizlipéppel. Egy kevés hideg vízben simára keverünk 1 evőkanál
zselatint, és kavargatva 2-3 percig forraljuk, majd langyosra
hűtve ezt is a krémhez adjuk. Talpas poharakba vagy
mély üvegtányérokba töltjük. Néhány órára jégbe hűtjük. Tálalás
előtt 1 dl — kevés porcukorral — habbá vert tejszínnel és
félretett ribizlivel díszítjük.

765. Makron (mandulamassza)

                            A mandulamassza magában is a legfinomabb
sütemények közé tartozik, és azonkívül ez a massza fő
alkatrésze sokféle tea- és egyéb süteményeknek. Készítése úgy történik,
hogy a darált mandulát megfelelő mennyiségű tojásfehérjével
(25 dkg mandulához 7-8 fehérje) addig törjük és dörzsöljük,
míg vajsimaságú pép lesz belőle. Majd belekeverünk kellő
mennyiségű cukrot (a fenti adaghoz 30 dkg), és citromhéjjal
ízesítjük.
