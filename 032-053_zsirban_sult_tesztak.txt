A zsírban sült tésztáknál nagyon fontos a sütési mód. A zsiradékot
— a háztartások többségében már nem zsírt, hanem olajat
használnak — felmelegítjük, mielőtt a tésztát beletesszük. Ügyelnünk
kell a hőfokra, ha forró az olaj vagy zsír, a tészta külseje
gyorsan sül, és belül nyers marad. Ha hideg zsírba vagy olajba
tesszük, sok zsiradékot szív magába a tészta.

032. Szalagos fánk

                   3 dl tejet meglangyosítunk, belemorzsolunk 3 dkg
élesztőt, és beleteszünk 1 evőkanál porcukrot. Amikor az élesztő
megkel, 5 dkg vajjal, 2 tojássárgájával, 1 pohárka rummal, késhegynyi
sóval és 50 dkg liszttel közepes keménységű kelt tésztát
készítünk. Nagyon jól kidolgozzuk, ennek következtében
elég lágy tésztát kapunk. Langyos helyen másfélszeresére kelesztjük.
A kelés után nyújtódeszkára borítjuk és ujjnyi vastagra
nyújtjuk. Fánkszaggatóval kiszaggatjuk, ruhával letakarva
még 30 percig kelesztjük. A fánkot középforró zsírban,
egyenletes tűzön sütjük.
  A sütésnél vigyázzunk arra, hogy a deszkán fekvő fánk felső
része kerüljön a zsírban alulra. Sütés elején az edényt fedjük
be. Megfordítás után vegyük le róla a fedőt. A pirosra sült fánkot
szűrőkanállal szedjük ki, és még melegen szórjuk meg vaníliás cukorral.

033. Alma bundában

                   5 dl langyos tejbe 1 evőkanál cukrot teszünk,
és 2 dkg élesztőt morzsolunk. Adunk hozzá 1 tojást, kevés sót
és annyi lisztet, hogy jó sűrű palacsintatészta legyen. Kétszeresére
kelesztjük.
  A meghámozott almák magházát eltávolítjuk és karikára vágjuk.
Az almaszeleteket a tésztába mártjuk, forró zsírban vagy
olajban mindkét oldalát megsütjük és fahéjas cukorral meghintjük.
Tartalmas leves után jó ebédétel.

034. „Kirántott egér“ (csokoládéöntettel)

                                          50 dkg lisztből 6 tojássárgájával,
6 dkg olvasztott vajjal, 5 dkg porcukorral, 4 dl tejjel,
1 evőkanál rummal, 2 dkg élesztővel és egy csipet sóval fánktésztát
csinálunk, erősen kidolgozzuk, s utána pihentetjük, amíg
jól megkel. Az „egérkéket“ kávés- vagy evőkanállal forró zsírba
szaggatjuk, s mindkét oldalukon megsütjük. Csokoládéöntettel
tálaljuk, de feladhatjuk úgy is, hogy mindegyik kis „egérkét“
reszelt csokoládéba hengergetjük.

035. Forgácsfánk

                 6 tojás sárgáját 2 dl tejföllel, 50 dkg liszttel, 2 evőkanál
cukorral és 2 evőkanál rummal összegyúrjuk. 30 percig
pihentetjük. Levestészta vékonyságúra kinyújtjuk, és derelyevágóval
téglalap alakúra felvágjuk. A közepén a szélekkel párhuzamosan
kétszer bevágjuk, és forró olajban vagy zsírban kisütjük.
Még melegen vaníliás cukorral megszórjuk.

036. Tejfeles fánk

                   4 tojássárgáját elhabarunk 2 dl tejföllel és folytonos
kavarás közben meglangyosítjuk. 2 dkg élesztőből kevés tejjel
és liszttel kovászt készítünk, amelyet, amikor megkelt, összevegyítjük
60 dkg liszttel, sóval, kevés cukorral és 2 dl langyos
tejjel. Kidolgozzuk. Langyos helyen megkelesztjük, pogácsaszaggatóval
kiszaggatjuk, ismét kelesztjük 30 percig, és végül
bő forró zsírban kisütjük.

037. Cseh fánk (tarkedli)

                          40 dkg lisztet egy 3 literes fazékba öntünk.
Közepébe mélyedést készítünk, ebbe öntünk 2 dl langyos
tejet, 2 dkg cukrot, majd hozzá morzsolunk 2 dkg élesztőt. Kissé
megkelesztjük. Ehhez a kovászhoz keverünk 2 tojássárgáját, sót,
még 3 dl tejet, és az egészet fakanállal vagy robotgéppel jól felverjük.
Egészen gyenge, lágy tésztát kapunk, amit melegített
fedővel lefedünk és 45 percen át kelesztünk. Hozzákeverjük a
2 tojás felvert habját, majd néhány percig még kelesztjük.
  Tükörtojássütőben vagy serpenyőben zsírt forrósítunk, zsíros
kanállal a tésztából beleszaggatunk és nem túl gyorsan, hogy a
közepe is átsüljön, mindkét oldalát megsütjük. Cukorral meghintve
— lekvárral —, melegen tálaljuk. Négy személyre a fele
mennyiség is elegendő.

038. Túrós kolbász

                   4 evőkanál friss túrót elkeverünk 3 evőkanál tejföllel,
1 tojással, reszelt citromhéjjal, és annyi liszttel, hogy jól
lehessen formálni. 2 dkg elmorzsolt élesztőt is adunk hozzá.
Lisztes kézzel kolbászokat formálunk belőle, kissé kelni hagyjuk
és forró olajban kisütjük. Cukorral meghintve tálaljuk.

039. Túrófánk

              25 dkg lisztet gyúródeszkán 20 dkg vajjal összedolgozunk,
majd adunk hozzá 25 dkg friss, áttört tehéntúrót, 2 tojássárgáját,
kevés sót, fél csomag sütőport és 12 dkg cukrot. A jól
összegyúrt tésztát lisztezett deszkán ujjnyi vastagra nyújtjuk,
pogácsa- vagy fánkszaggatóval kiszaggatjuk. Forró zsírban vagy
olajban világosbarnára sütjük.

040. Túrós krokett

                   25 dkg túrót elkeverünk 3 evőkanál tejföllel, 1
egész tojással, reszelt citromhéjjal, 3 evőkanál cukorral, 1 dkg
tejben áztatott élesztővel, 5 dkg mazsolával és annyi liszttel,
hogy jól összeálljon. A tésztát 30 percig hagyjuk kelni, majd
kézzel kis hengerformákat (kroketteket) formálunk belőle. Forró
zsírban vagy olajban zsemleszínűre sütjük. Cukorral meghintve
tálaljuk.

041. Metélt fánk

                 50 dkg lisztből, egy egész tojásból és kettőnek a sárgájából
metéltnek való tésztát gyúrunk. Széles metéltre vágjuk
fel, és 1 liter forró tejben addig főzzük, míg a tej egészen elfő.
Közben belevegyítünk 10 dkg hámozott, őrölt mandulát, 10 dkg
cukrot és egy csomag vaníliás cukrot. Ha készen van, vajjal összekeverjük,
meglisztezett deszkára borítjuk, pogácsaszúróval
kis fánkokat szaggatunk belőle, tojásban, morzsában bundázzuk
és forró zsírban megsütjük. Vaníliás cukorral meghintve tálaljuk.

042. Rózsafánk

               25 dkg lisztet, 5 dkg porcukrot, csipet sót, 2 egész
tojást, 2 tojássárgáját, 2 evőkanál tejfölt összegyúrunk. Lisztezett
gyúródeszkán vékonyra kinyújtjuk, majd fánkszaggatóval
kiszaggatjuk, 5 db-ot egymásra rakunk, széleit bevagdossuk és
ujjunkkal benyomjuk a közepét. Olajban mindkét oldalát átsütjük,
de nem hirtelen. Papírszalvétára szedjük, hogy az olaj lecsorogjon.
Vaníliás cukorral megszórjuk, és közepébe egy meggyet
vagy lekvárt teszünk.

043. Pészah kremzli

                    Ahány személyre készítjük, annyi tojássárgáját
összekeverünk csipet sóval, kis cukorral, ízlés szerinti törött
fahéjjal, kevés citromlével, 1 evőkanál olvasztott libazsírral és
annyi gorombára tört macesszal (pászkával), hogy híg tészta legyen
belőle. Egy óráig pihentetjük, aztán belevegyítjük a tojások
keményre vert habját. Kis edényben bő zsírt forralunk,
majd kanállal beleszaggatjuk a tésztát. Kisütjük, meghintjük
fahéjas cukorral és forrón tálaljuk.

044. Rizspogácsa

                 20 dkg rizsből tejberizst készítünk, megcukrozzuk.
Ha kihűlt, belekeverünk 3-4 tojássárgáját és lisztes gyúródeszkára
tesszük, ahol közepes nagyságú pogácsákat szaggatunk belőle.
Tojásban és morzsában meghempergetjük, majd forró zsírban
vagy olajban megsütjük. Mindegyik közepére egy-egy kimagvazott
cseresznye- vagy meggyszemet teszünk és tálaljuk.

045. Gyümölcsös rizsgombóc

                           20 dkg rizsből tejberizst készítünk, ízlés
szerint megcukrozzuk, belevegyítünk 3 tojássárgáját és a tojások
kemény habbá vert fehérjét. Lisztes kézzel egy-egy kimagvazott
szilva vagy őszibarack köré gombócokat formálunk belőle.
A mag helyére 1 kávéskanál fahéjas cukrot teszünk. A gombócokat
tojásban és zsemlemorzsában bundázzuk és forró olajban
kisütjük. Cukorral meghintve tálaljuk.

046. Anyós pirulái

                   25 dkg lisztet elkeverünk egy evőkanál cukorral,
3 tojássárgájával, kevés sóval és 2 dl tejjel, amelyben 1 dkg
élesztőt oldottunk fel. Hólyagosodásig kidolgozzuk a tésztát. Ekkor
hozzáteszünk 3 tojás habbá vert fehérjét, és ezzel is jól eldolgozzuk.
30 percig pihentetjük meleg helyen, majd erősen
meglisztezett gyúródeszkára öntjük. A tésztának nagyon lágynak
kell lennie, mert csak úgy lesz jó könnyű. Folytonossan erősen
lisztezve kis pogácsaszaggatóval kiszaggatjuk és fél óráig
még pihentetjük. Bőséges, forró olajban kisütjük, és még forrón
meghengergetjük porcukorral kevert reszelt csokoládéban vagy
csokoládédarában.

047. Tyúkláb

             6 tojásfehérjét 3 evőkanál cukorral habbá verünk, késshegynyi
sót, egy pálinkáspohár rumot, és annyi lisztet teszünk
hozzá, hogy rétestészta lágyságú legyen. Hüvelykujjnyi vastagságúra
kinyújtjuk, majd hosszúkás szalagokat szelünk belőle, és
ezek egyik végét két helyen bevágjuk. Forró olajban kisütjük,
majd vaníliás cukorral meghintjük. Sütés közben a bevágott
rész szétnyílik, mint a tyúkláb.

048. Alma pongyolában

                      Nagy, borízű almákat meghámozunk és kerek
szeletekre vágunk. Cseresznye-, vagy meggylében, esetleg
likőrben megforgatjuk, cukorral meghintjük, majd a megszokottnál
valamivel sűrűbb palacsintatésztába mártjuk és forró
olajban szép világosbarnára sütjük. Fahéjas cukorral meghintve,
melegen tálaljuk. Ugyanígy megsüthetünk kettőbe vágott, érett,
de nem túl érett sárga- vagy őszibarackokat is.

049. Banán à la bonne femme

                            A megtisztított, kettévágott banánokat
a megszokottnál sűrűbb palacsintatésztába mártjuk, majd forró
vajban vagy olajban kisütjük. Vaníliás cukorral meghintve tálaljuk.

050. Sült banán

                A szép érett banán héját lehúzzuk és a gyümölcsöt
hosszában kettévágjuk. Kevés fehérborban felforraljuk, a levét
szitán jól lecsurgatjuk, lisztben meghengergetjük és vajban hirtelen
megsütjük.

051. Bundás narancsszeletek

                            A megtisztított narancsokat karikára
vágjuk vagy gerezdekre szedjük. Rumos szirupban kissé megpároljuk,
leszűrjük, azután híg palacsintatésztába mártva forró
olajban kisütjük, vaníliás cukorban meghengergetjük és forró
sütőbe tesszük, hogy a cukor megpiruljon. Csokoládéöntetet
adunk mellé.

052. Gesztenyepogácsa

                      50 dkg gesztenyemasszához 5 dkg vajat és 4
tojássárgáját keverünk. Kisebb pogácsákat szaggatunk belőle.
Tojásba és zsemlemorzsába mártjuk, forró olajban vagy vajban
kisütjük. Tejsodóval tálaljuk.

053. Részeg barát

                  Vékonyra vágott zsemleszeleteket gyengén borba
mártunk. Kettőt-kettőt megkenünk és összeragasztunk barack,
esetleg málnalekvárral. Tojásba, morzsába bundázzuk. Készíthetjük
kis vajas kiflikből is. Forró olajban kisütjük.
