775. Citromfagylalt

                    1 liter vízben 30 dkg cukrot feloldunk, kihűtjük,
majd hozzáöntjük 1 citrom levét. Ha nem elég savanykás, borkősavval
vagy kevés citromhéjjal ízesíthetjük. Tegyünk hozzá
fagyasztás előtt 2 dl tejszínt, de akkor a víz mennyiségét ennyivel
csökkentsük. Kiadósabb a citromfagylalt, ha fagyasztás előtt
1 tojás felvert habját is hozzákeverjük.

776. Eper-, málna-, barack-, ribizli-, meggyfagylalt

                                                     25 dkg cukrot
5 dl vízzel felfőzünk. Kihűtjük. Annyi gyümölcsöt (kb. 75 dkg)
törünk át szitán, hogy 5 dl pépet kapjunk. Vízzel 1 literre kipótoljuk.
Vigyázzunk, hogy az anyag az apadás következtében túl
édes ne legyen, mert akkor nehezen fagy. Ha jól lehűtöttük, fagyasztható.
  Készíthetjük a gyümölcsfagylaltokat tejszínnel is, úgy tartalmasabb.
Fagyasztás előtt a teljesen lehűlt anyaghoz hozzákeverünk
2 dl tejszínt. Ilyenkor 2 dl vízzel kevesebbet teszünk a cukoroldathoz.

777. Vaníliafagylalt

                     1 liter tejet felforralunk fél rúd vaníliával és 10
dkg cukorral. 4 egész tojást 10 dkg cukorral elkeverünk, hozzáöntjük
a forró tejet, folytonos keverés közben addig főzzük, míg
sűrűsödni kezd. Majd teljesen lehűtjük és fagyasztjuk.

778. Karamellfagylalt

                      A vaníliafagylaltnál előírt cukormennyiség feléből
karamellt készítünk, a tej egy részével feloldjuk, és úgy
öntjük a többi anyagra.

779. Kávéfagylalt

                  A vaníliafagylaltnál előírt alapanyagokhoz hozzáadunk
4 dkg kávéból 2 dl vízzel főzött erős eszenciát, amit a tej
mennyiségéből leszámítunk. Ezután minden eljárás azonos a vaníliafagylaltnál
leírtakkal.

780. Gyors parfé

                 2 tojásfehérjébe 25 dkg porcukrot öntünk, és 20 dkg
megtisztított, kis kockákra vágott gyümölcsöt hozzáadva, habverővel
addig kavarjuk (sosem verjük!), amíg az egész könnyű, habos
lesz. Vizezett formába vagy jégkockatartóba töltjük, és a hűtőszekrény
mélyhűtő részében megfagyasztjuk. Tálaláskor a
forma külsejére néhány pillanatig meleg vizet csurgatunk, majd
tányérra borítjuk belőle a parfét. Kockára vágva rakjuk mély
üvegtányérokra vagy talpas poharakba. Megszórjuk olyan gyümölcsdarabokkal,
amelyet belekevertünk, és tejszínnel díszíthetjük.
