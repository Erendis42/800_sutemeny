Sokan szeretik az édességeket, amelyek közül legkedveltebbek
a torták. Ünnepélyes alkalmakon, nagy ünnepeken elképzelhetetlen,
hogy a család asztalára ne kerüljön torta.
  A torták elkészítéséhez türelemre, feldíszítéséhez ízlésre van
szükség. Többféle tortalapot lehet készen kapni, de a saját készítésű
sütemény a család ízlésének megfelelően ízesíthető.
  A torta alapanyaga a piskótáéhoz hasonló. Sütni is úgy kell,
előmelegített sütőben, mérsékelt tűzön. Sütés közben kötő- vagy
tűzdelő- (spékelő-) tűt szúrjunk a tortába, ha valamennyi ráragad
a masszából, a tészta közepe még nyers. Amennyiben
a teteje már megkapta a kívánt színt, tegyünk rá papírt, így
védjük meg a túlsüléstől. Sütés után még 5 percig hagyjuk a
tepsit vagy tortaformát a nyitott sütő ajtajában, akkor nem esik
össze a tészta.
  A torták választéka óriási. Vannak közöttük drágábbak és olcsóbbak,
könnyen elkészíthetők, vagy nagyobb gyakorlatot és
több munkát igénylők. A hozzávalók olcsóbbakra cserélhetők,
pl. mogyoró és mandula dióra, vagy felerészben búzacsírára, a
rumot rumaromára cserélhetjük fel. Vaj helyett minden esetben
használhatunk Rama margarint.

171. Linzertorta

                 4 tojássárgáját habosra keverünk 25 dkg vajjal és
25 dkg cukorral. Azután beleteszünk 25 dkg hámozott, őrölt
mandulát, 25 dkg lisztet és a 4 tojás kemény habját. Kikent formában
megsütjük. Ha kihűlt, kettévágjuk és az alsó részt megkenjük
ribizli- vagy málnalekvárral. A felső részt ráhelyezve,
csokoládémázzal vonjuk be és fehér, egész mandulákkal díszítjük.

172. Jogásztorta

                 4 tojássárgáját habosra kavarunk 30 dkg porcukorral
és 30 dkg hámozott, őrölt mandulával. Végül beletesszük 4
tojás kemény habját, és lassú tűzön két lapot sütünk belőle.
  Csokoládékrémmel töltjük meg, s ugyancsak csokoládémázzal
vonjuk be.

173. Bosnyáktorta

                  6 tojás habbá vert fehérjébe belekeverünk 25 dkg
porcukrot, 25 dkg őrölt mandulát, 10 dkg megpuhított csokoládét
és fél citrom levét. Vajjal kikent és meglisztezett formában
lassú tűznél 1 órát sütjük. Csokoládémázzal vonjuk be.

174. Mandulás gesztenyetorta

                             6 tojássárgáját 25 dkg cukorral jól elkeverünk,
hozzáadunk 25 dkg gesztenyemasszát és a 6 tojás felvert
habját, 5 dkg zsemlemorzsát. Két részben sütjük.
⬤ Gesztenyekrém: 10 dkg meghámozott mandulát és 5 dkg cukrot
megpirítunk és ha kihűlt, megdaráljuk. 10 dkg cukrot kevés
vízzel sűrű sziruppá főzünk, és belekeverünk 20 dkg gesztenyemasszát.
Hozzáadjuk a darált mandulát és 2 dl habbá vert
tejszínt. Megtöltjük vele a tortát és a tetejét is bevonjuk vele.
Azután az egész tortát beborítjuk tejszínhabbal.

175. Stefánia-torta

                    8 tojás kemény habját 15 dkg cukorral, 20 dkg
őrölt mandulával (esetleg dióval), 1 evőkanál finom morzsával
jól elkeverünk és három részben megsütjük. Csokoládékrémmel
töltjük.
⬤ Csokoládékrém: 8 tojássárgáját 12 dkg cukorral jó habosra
kavarunk, beleteszünk 1 kiskanál lisztet és 4 dl forró tejet. Gőz
fölött folytonos kavarás közben sűrűre főzzük. Amikor kihűlt,
15 dkg habosra kavart vajat és 5 dkg reszelt csokoládét keverünk
hozzá. A torta tetejét is ezzel kenjük meg.

176. Frici-torta

                 7 tojássárgáját habosra kavarunk 25 dkg cukorral.
Összevegyítjük 35 dkg hámozott, pörkölt, darált mandulával és
a tojások keményre vert habjával. Két lapban sütjük meg. Amikor
kihűlt, megtöltjük eperkocsonyával (készen kapható; vagy
zselatin segítségével készíthető) vagy eperdzsemmel elkevert
cukrozott tejszínhabbal. A torta külső részét is ezzel vonjuk be.

177. Lévigné-torta

                   6 tojássárgáját 20 dkg porcukorral habosra kavarunk,
majd hozzáadunk 20 dkg hámozott őrölt mandulát, fél citrom
levét és a tojások felvert habját. Három részben megsütjük,
és a lapokat a következő krémmel töltjük: 10 dkg porcukorral
4 dl tejszínt kemény habbá verünk. 3 dkg zselatint kevés vízben
feloldunk, egy percig forraljuk, majd lehűtjük és a tejszínhez
csorgatjuk. Többféle befőttet levétől lecsurgatunk, apró kockákra
vágjuk és a tejszínhabhoz keverjük. Ezzel a krémmel töltjük
és vonjuk be a tortát. Néhány órára hűtőszekrénybe tesszük.

178. Mandulatorta

                  8 tojássárgájával 25 dkg porcukrot kikavarunk, 25
dkg őrölt mandulát adunk hozzá. Kis vaníliás cukrot és a tojások
kemény habját keverjük bele. Lisztezett, zsírozott formában
sütjük. Csokoládékrémmel töltjük és vonjuk be.

179. Irén-torta

                6 tojássárgáját elkeverünk 15 dkg cukorral, 15 dkg
hámozott, őrölt mandulával, 6 tojás keményre vert habjával és
végül 5 dkg liszttel. Kikent, meghintett formában 3 részben sütjük
meg. Ha kihűlt, a következő krémmel töltjük meg: 12 dkg
cukrot jól elkeverünk 12 dkg vajjal, 1 egész tojással és 4 evőkanál
feketekávéval. A torta tetejét is ezzel kenjük meg és sűrűn
behintjük hosszúkásra vágott mandulával.

180. Karácsonyi torta

                      15 dkg vajat habosra keverünk. Belevegyítünk
egyenként 5 tojássárgáját, 15 dkg porcukrot, 15 dkg őrölt,
hámozatlan mandulát, fél citrom reszelt héját, 3 evőkanál rumot
és az 5 tojás kemény habját. Kikent, meghintett tortaformában
45 percig sütjük. Amikor kihűlt, kettévágjuk, közepét vékonyan
megkenjük málna- vagy ribizlilekvárral. Fehér cukormázzal
vonjuk be.

181. Vadásztorta

                 6 tojássárgáját 20 dkg cukorral habosra kavarunk,
majd hozzáadunk 20 dkg őrölt mandulát és a tojások keményre
vert habját. Vajjal kikent, liszttel meghintett formában mérsékelt
tűznél sütjük. Amikor félig készen van, kivesszük a sütőből,
és valamilyen finom dzsemmel megkenjük. 3 tojásfehérjét 20
dkg cukorral addig kavarunk, amíg egészen megsűrűsödik, akkor
beleszórunk 10 dkg hámozott, hosszúkásra vágott mandulát
és 1 citrom reszelt héját. Ezt a masszát rákenjük a félig sült,
dzsemmel megkent torta tetejére és tovább sütjük, illetve csak
szárítjuk, mert a mandulás keveréknek nem szabad megbarnulni.

182. Kenyértorta

                 5 tojássárgáját habosra keverünk, azután lassanként
belevegyítünk 25 dkg porcukrot, 6 dkg reszelt csokoládét,
6 dkg pirított, reszelt és átszitált fehér kenyeret vagy zsemlét,
fél dkg őrölt fahéjat és ugyanennyi szegfűszeget, fél citrom reszelt
héját, végül pedig 20 dkg őrölt mandulát. Vajjal kikent formában
mérsékelt tűznél megsütjük. Kettévágva gyümölcsízzel
megtöltjük és csokoládémázzal bevonjuk.

183. Attila tortája

                    20-20 dkg lisztet, zsírt, darált mandulát (dióval is
finom) és cukrot, 1 csomag vaníliás cukrot és fél csomag sütőport
elkeverünk, azután 2 tojással és 1 citrom levével gyúródeszkán
jól összegyúrjuk. A tésztát vajazott és morzsával kiszórt
tortaformába tesszük, tetejét gyümölcsízzel vastagon megkenjük.
Azután a tésztából rudakat sodorva, rácsot teszünk a lekvárra.
Sütés után a tésztát 2-3 rétegre vágjuk, gyümölcsízzel
megkenjük. Tálaláskor bőven megszórjuk vaníliás cukorral.

184. Olgi-torta

                15 dkg cukrot 7 tojássárgájával habosra keverünk.
5 dkg csokoládét lereszelünk és a tojásokhoz adjuk. 15 dkg darált
mandulát vagy diót és a 7 tojás kemény habját keverjük bele.
Kizsírozott, lisztezett formába öntjük és megsütjük.
⬤ Krém: 15 dkg vajat 15 dkg porcukorral habosra keverünk.
Ezután teszünk bele 1 csomag vaníliás cukrot, 5 dkg puhított
csokoládét, 2 egész tojást. Minden alkotórésszel jól kikeverjük.
A krémmel töltjük és bevonjuk a tortát. Mandulát vagy diót
sütőben megpirítunk, összevagdaljuk és meghintjük vele a tortát.
Ezzel díszítjük.

185. Diáktorta

               15 dkg vajat habosra keverünk 20 dkg cukorral. Hozzáteszünk
15 dkg hámozott, őrült mandulát, 6-7 evőkanál tejet,
3 tojásfehérjének keményre vert habját, melybe 1 csomag vaníliás
cukrot és 16 dkg lisztet teszünk. Két részben sütjük meg,
ezután mindkettőt vékonyan megkenjük valamilyen gyümölcsízzel
(málna, eper, meggy). A tortát csokoládémázzal vonjuk be.

186. Mandulás csokoládétorta

                             5 tojássárgáját 14 dkg cukorral kikeverünk,
majd összevegyítjük 15 dkg darált mandulával, 10 dkg reszelt
csokoládéval, 5 dkg felolvasztott vajjal és az 5 tojás keményre
vert habjával. Két lapot sütünk belőle, és megtöltjük.
1 tojássárgáját 15 dkg porcukorral, 1 dl feketekávéval felfőzünk,
és adunk hozzá 15 dkg habosra kevert vajat. Ezzel a
krémmel megkenjük a lapokat, egymásra tesszük, és kívülről
csokoládémázzal vonjuk be a tortát, végül hámozott, egész mandulákkal
díszítjük.

187. Datolyatorta I.

                     15 dkg kimagozott és megdarált datolyát összevegyítünk
20 dkg cukorral, 7 tojássárgájával, 1 kanál rummal.
Habosra keverjük, hozzáadjuk a 7 tojás keményre vert habját
és 10 dkg hámozott, őrölt mandulát. Kikent formában két
részben sütjük, és megtöltjük a következő krémmel: 5 tojássárgájából,
15 dkg darált datolyából gőzön krémet főzünk. Miután
kihűlt, belekeverünk 20 dkg habosra kevert vajat. A torta tetejét
és oldalát is ezzel a krémmel vonjuk be, végül cukros tejszínhabbal
beborítjuk.

188. Datolyatorta II.

                      15 dkg vajat 12 dkg cukorral habosra kavarunk,
és hozzáadunk 20 dkg lisztet, majd 3 tojássárgájával, fél citrom
reszelt héjával és levével omlós tésztát gyúrunk belőle. A tésztából
vastag gyűrűt formálunk, és a kikent tortasütőben félig
megsütjük. Ezalatt elkészítjük a tölteléket a következőképpen:
25 dkg porcukrot elkeverünk 6 tojásfehérje keményre vert habjával,
25 dkg apróra vágott datolyával (datolya helyett lehet
mazsolát is használni). Ezt a tölteléket beleöntjük a félig megsült
tésztgyűrű közepébe, és egészen megsütjük. A tetejét bevonhatjuk
citrom- vagy narancsmázzal, díszíthetjük datolyával
vagy cukros gyümölcsökkel.

189. Omlós tortácska

                     Omlós vajas tésztát készítünk és apró, alufóliaformákba
rakjuk. A tésztát megtöltjül a következő krémmel: 15
dkg cukrot, 15 dkg vajat, 5 tojássárgáját kevés rummal meglocsolt
15 dkg finom zsemlemorzsával, 15 dkg darált mandulával
és az 5 tojás keményre vert habjával összekeverünk. A tésztát
nem túl meleg sütőben sütjük, azután vaníliás vagy rumos
cukormázzal vonjuk be. Tetejét egy-egy szem meggybefőttel díszítjük.

190. Pischinger-torta

                      5-6 nagy ostyalapot megkenünk a következő
kihűlt töltelékkel: 20 dkg olvasztott vajjal összekeverünk 10 dkg
olvasztott csokoládét és 15 dkg hámozott, pörkölt és összevagdalt
mandulát, esetleg mogyorót. A megkent ostyákat egymásra
tesszük, két deszka közé helyezzük, és a felső deszkát valami nehéz
tárggyal lenyomjuk. Miután pár óráig így állt, bevonjuk a
tetejét csokoládémázzal és meghintjük vagdalt, pirított mandulával.

191. Mikádó-torta

                  15 dkg darált diót, 15 dkg darált mandulát, 25 dkg
cukrot simára keverünk 7 tojássárgájával. Hozzáteszünk még
három szelet reszelt csokoládét és a 7 tojás keményre vert habját.
Két részben lassan sütjük.
⬤ Krém: 2 dl erős feketekávéban 2 evőkanál lisztet simára keverünk,
majd sűrű péppé főzzük. Mikor langyosra hűlt, 15-20
dkg vajat 20 dkg cukorral habosra kavarunk, és a péphez adjuk.
Ezzel a krémmel megtöltjük a tortát, a tetejét is bekenjük
vele, és sűrűn meghintjük tortadarával.

192. Kongótorta

                10 dkg darált mogyorót, 5 dkg darált diót, 15 dkg
porcukorral, 5 tojássárgájával, fél csomag vaníliás cukorral, 1
citrom reszelt héjával és 10 dkg reszelt csokoládéval habosra kavarunk.
Legvégül 5 tojás kemény habját adjuk hozzá. Vajazott,
lisztezett, magas falú tortaformában, forró sütőben megsütjük.
Sütés után a kihűlt tésztát három rétegre vágjuk, 4 dl tejszínből
10 dkg porcukorral és fél csomag vaníliás cukorral ízesített
tejszínhabbal megtöltjük és bevonjuk. Csokoládédarával díszítjük.

193. Mogyorótorta

                  25 dkg cukor, 25 dkg mogyoró, 8 tojássárgája, 1
kifli morzsája, kevés citromhéj kell hozzá. Ezeket az anyagokat
jó habosra kavarjuk. Végül hozzáadjuk a 8 tojás habját. Három
lapot sütünk belőle és mogyorókrémmel töltjük.

194. Mogyorótorta tojás nélkül

                               30 dkg darált mogyorót, 30 dkg cukrot,
30 dkg vajat összegyúrunk. 4-5 tortalapot süthetünk belőle.
Tejszínhabbal töltjük.

195. Mogyorókrémtorta

                      20 dkg mogyorót megpirítunk, ha kihűlt, ledaráljuk.
6 tojás sárgáját 20 dkg porcukorral habosra keverünk,
majd belerakjuk a fele mogyorót, a 6 tojás habjának felét. Simára
keverjük, majd beletesszük a megmaradt mogyorót és habot.
Zsemlemorzsával kiszórt formába öntjük. Megsütjük és mogyorókrémmel
vagy tejszínhabbal megtöltjük.

196. Pirított mogyorótorta

                           10 dkg vajat 10 dkg cukorral habosra keverünk.
Beleteszünk 6 tojássárgáját, hozzávegyítünk 8 dkg reszelt
csokoládét, melyet egy kanál forró vízzel eldörzsölünk, 6
tojásfehérjének a habját, 10 dkg sütőben pirított, megdarált mogyorót
és 3 dkg mazsolát. Lassú tűznél fél óráig sütjük, 3 lapra
vágjuk.
⬤ Mogyorókrém: 15 dkg mogyorót megpirítunk és megdaráljuk.
20 dkg vajat, 20 dkg porcukrot és 1 egész tojást habosra keverünk.
2 dl tejet 2 evőkanál liszttel simára habarunk, sűrű pépet
főzünk belőle. Amikor kihűlt, összekeverjük a vajjal és a
mogyoróval. Megtöltjük és bevonjuk vele a tortát.

197. Lili-torta

20 dkg cukrot elkeverünk 2 egész tojással és négynek
a sárgájával. Ezután hozzávegyítünk 10 dkg lisztet és 4 tojásfehérje
kemény habját. Négy lapban sütjük meg. A kihűlt lapokat
mogyorókrémmel töltjük meg, tetejét olvasztott csokoládéval,
vagy citrommázzal vonjuk be.

198. Sümegi torta

                  25 dkg darált mogyorót és 25 dkg cukrot összekeverünk
6 tojás habbá vert fehérjével és két részben megsütjük.
Ha kihűlt, megtöltjük a következő krémmel: 6 tojássárgáját 25
dkg porcukorral és 10 dkg reszelt csokoládéval addig keverünk
gőz fölött, amíg megsűrűsödik. Ha kissé kihűlt, belekeverünk
10-15 dkg habosra kevert vajat. Amikor teljesen kihűlt, megtöltjük
vele a tortát, és a tetejét is ezzel vonjuk be. Egész mogyorószemekkel
díszítjük, és néhány órára hideg helyre tesszük.

199. Margit-torta

                  7 tojás keményre vert habjába belekeverünk 25
dkg őrölt mogyorót, 35 dkg cukrot és két evőkanál lisztet. Két
lapot, s nyomózsák segítségével 12 puszedlit formálunk ebből
a masszából, és megsütjük. A lapokat vékonyan megtöltjük baracklekvárral
(esetleg málna- vagy eperlekvárral), és a torta tetejét
is ezzel kenjük meg. Majd bevonjuk citrommázzal és körbe
rárakjuk a puszedliket.

200. Olympia-torta (diótorta)

                              7 tojássárgáját elkeverünk 7 kanál cukorral,
10 dkg reszelt csokoládéval, 1 evőkanál liszttel és a 7 tojás
habjával. Négy lapban sütjük és diókrémmel töltjük. Csokoládémázzal
vonjuk be és fél diószemekkel díszítjük.

201. Töltött diótorta

                      7 tojássárgáját 15 dkg cukorral habosra keverünk.
Hozzáteszünk 3 dkg zsemlemorzsát és 15 dkg őrölt diót,
végül a 7 tojás keményre vert habját. Két részletben sütjük
meg. Amikor kihűlt, megtöltjük a következő krémmel: 2,5 dl
kemény, cukros tejszínhabba belekeverünk 5 dkg darált diót,
2 dkg föloldott és főzött zselatint. A megtöltött tortát olvasztott
csokoládéval vonjuk be és befőttszemekkel díszítjük.

202. Diótorta

              6 tojásfehérjéből kemény habot verünk 16 dkg cukorral.
A tojássárgákhoz 10 dkg őrölt dióbelet, 7 dkg zsemlemorzsát,
3 dkg lisztet és 2 evőkanál rumot keverünk, majd megsütjük.
Ha kihűlt, három részre vágjuk és megtöltjük.
⬤ Diókrém: 20 dkg cukrot 20 dkg őrölt dióval, 1 dl tejjel felfőzünk.
15 dkg vajat teszünk bele és fehéredésig kavarjuk, és
2 evőkanál rummal ízesítjük.

203. Diótorta kakaós bevonattal

                                A diótortánál leírtak szerint megsütjük
a tésztát.
⬤ Krém: 3 evőkanál lisztet, 1 egész tojást 3 dl tejben elhabarunk,
sűrű pépet főzünk belőle. 15 dkg vajat 20 dkg porcukorral,
2 csomag vaníliás cukorral habosra kavarunk. Amikor a főzött
krém kihűlt, a vajkrémhez keverjük.
  A tésztát három részre vágjuk, és megtöltjük.
⬤ Máz: 10 dkg vajat felolvasztunk. Még melegen 1 kiskanál
porcukrot, 3 evőkanál kakaót teszünk bele. Langyosan a tortára simítjuk.

204. Diótorta fehér mázzal

                           A diótortánál leírtak szerint megsütjük
a tésztát.
⬤ Krém: 15 dkg vajat 15 dkg porcukorral, 2 evőkanál kakaóval
habosra kavarunk. Rummal, vaníliás cukorral ízlés szerint ízesítjük.
A tortalapot kettőbe vágjuk és megtöltjük.
⬤ Máz: 2 tojásfehérjét 10 dkg cukorral gőz fölött habosra verünk.
Pár csepp citromlevet adunk hozzá és a tortát bevonjuk vele.

205. Diótorta diókrémes bevonattal

                                   A diótortánál leírtak szerint megsütjük
a tésztát.
⬤ Krém: 15 dkg vajat 15 dkg porcukorral és 10 dkg olvasztott
csokoládéval habosra kavarunk.
⬤ Máz: 3 egész tojást 15 dkg porcukorral gőz fölött habosra verünk.
Ezután 2 dkg kakaót, 5 dkg darált diót, fél dl rumot és
5 dkg vajat keverünk hozzá. Mikor a máz kihűl, bevonjuk vele a
tortát.

206. Diótorta kávékrémmel

                          A diótortánál leírtak szerint megsütjük
a tésztát.
⬤ Kávékrém: 1 dl nagyon erős feketekávéból 3 evőkanál porcukorral
szirupot főzünk. 20 dkg vajat 1 tojással és 25 dkg porcukorral
habosra kavarunk, majd lassan hozzáadjuk a kávészirupot.
Ezzel a krémmel megtöltjük és bevonjuk a tortát.

207. Diótorta másként

                      4 tojássárgáját 20 dkg porcukorral kikavarunk.
Teszünk bele 10 dkg darált diót, 8 evőkanál vizet, fél csomag
sütőport és 20 dkg lisztet. Tortaformában megsütjük.
⬤ Diókrém: 2 dl tejben egy púpozott evőkanál lisztet elhabarunk,
péppé főzzük. 15 dkg vajat, 20 dkg cukorral kikavarunk,
10 dkg darált diót és ízlés szerinti rumot adunk hozzá.
A két masszát összevegyítjük és megtöltjük a tortát.

208. Jetty-torta

                 20 dkg cukrot 15 dkg Rama margarinnal, 4 egész tojással,
fél csomag sütőporral jól kikavarunk. 30 dkg réteslisztet
keverünk hozzá. Kizsírozott, liszttel megszórt sütőlemezen megsütjük.
  A kihűlt tészta felét levágjuk (ez lesz a tortalap), a másik
felét összemorzsoljuk. 20 dkg vajat habosra kavarunk 10 dkg
porcukorral. 20 dkg durvára vágott diót, 20 dkg mazsolát, fél dl
rumot, 3-4 evőkanál darabos lekvárt, 5 dkg kakaót és az összemorzsolt
tésztát a vajhoz keverjük. Az egyben hagyott tortalapot
valamilyen pikáns gyümölcsízzel megkenjük. A tölteléket
a tésztára halmozzuk, vizes késsel elsimítjuk. Tetejére 10 dkg
olvasztott csokoládé kerül.

209. Csodatorta

                30 dkg porcukrot 6 tojássárgájával és 6 evőkanál vízzel
habosra keverünk, majd hozzáadunk 20 dkg lisztet és a 6
tojás kemény habját. Zsírozott, lisztezett nagy tortaformába
tesszük. Megsütjük. Olyan magas lesz, mintha 10-12 tojásból
lenne, de sokkal könnyebb. Lekvárral, vagy krémmel töltjük.

210. Gesztenyetorta I.

                       3 tojássárgáját 10 dkg cukorral habosra kavarunk,
majd hozzáadjuk a tojások kemény habbá vert fehérjét,
10 dkg őrölt diót és 2 evőkanál zsemlemorzsát. Kizsírozott,
lisztezett nagy tortaformába simítjuk, és megsütjük. A formában
hagyjuk kihűlni, tetejét vékonyan megkenjük barack- vagy
málnaízzel. Közben habosra keverünk 25 dkg áttört gesztenyemasszát
20 dkg Rama margarinnal és 2 evőkanál rummal. Ezt
egyenletesen rásimítjuk a lekvárral megkent tésztára. Tetejét
tortadarával meghintjük és legalább egy napra hűtőszekrénybe
tesszük. Tálalás előtt a késsel meglazított tortakarimát lehúzzuk,
és a tortalappal együtt csúsztatjuk a tálra.

211. Gesztenyetorta II.

                        5 tojássárgájából, 5 evőkanál porcukorból, háromnegyed
csomag sütőporból és 4 kanál lisztből piskótatésztát
készítünk, amihez 25 dkg gesztenyemasszát adunk, majd megsütjük.
Másnap 3 rétegbe vágjuk és töltjük.
⬤ Krém: 30 dkg cukrot, 1 tojást, 2 evőkanál vizet, 1 csomag vaníliás
cukrot jó habosra kavarunk, és a tűzhelyen felfőzzük. Kavarás
közben lehűtjük. 25 dkg vajat havosra keverünk. Egy részét
a díszítéshez félretesszük, a többi vajhoz 25 dkg gesztenyemasszát
adunk, összekeverjük a főzött krémmel, és a lapokat
megtöltjük.

212. Gesztenyekrémtorta

                        20 dkg őrölt mogyorót, 20 dkg porcukrot,
késhegynyi szódabikarbónát összekeverünk 5 tojás felvert habjával,
és két részben megsütjük. Gesztenyekrémmel töltjük.
⬤ Gesztenyekrém: 5 tojássárgáját 10 dkg reszelt csokoládéval
elkeverünk és gőz fölött addig kavargatjuk, míg sűrű nem lesz.
Hozzákavarunk 25 dkg gesztenyemasszát, 10 dkg porcukrot, 10
dkg összevágott mazsolát, egy marék összevágott befőttet, 10
dkg puha vajat. Ha szükséges, még cukrot és 1-2 kanál nyers
tejet vagy tejszínt keverünk hozzá. Kevés vízben 2 dkg zselatint
feloldunk és a krémhez adjuk, amit már előzőleg jól kidolgoztunk.
Ha a krém kihűlt, megtöltjük, és be is vonjuk vele a tortát.
Tetejét sűrűn megszórjuk tortadarával. A krémből egy keveset
megspórolunk, apró golyócskákat formálunk belőle, meghengergetjük
csokoládédarában, és ezekkel díszítjük a tortát.
Pár órára hűtőszekrénybe tesszük.
  A torta tésztáját legjobb előző nap elkészíteni.

213. Töltött gesztenyetorta

                            3 dkg vajat habosra kavarunk 20 dkg cukorral
és 5 tojássárgájával. Azután belevegyítünk 15 dkg gesztenyemasszát,
6 dkg őrölt mandulát, 5 tojás kemény habbá vert
fehérjét és 8 dkg lisztet. Két lapban sütjük meg, és azután megtöltjük
5 dl keményre felvert tejszínhabbal, melybe 10 dkg, kevés
vaníliával ízesített gesztenyemasszát kevertünk. A tortát
cukormázzal vonjuk be.

214. Gesztenyekrémes mazsolatorta

                                  25 dkg porcukrot habosra keverünk
7 tojássárgájával, majd hozzáadunk 10 dkg hámozott őrölt
mandulát, 15 dkg összevágott mazsolát és a 7 tojás habbá vert
fehérjét. Két részben sütjük meg. Amikor kihűlt, gesztenyekrémmel
töltjük.
⬤ Gesztenyekrém: 3 dkg vajat elkeverünk 2-3 tojássárgájával,
hozzáadunk 25 dkg gesztenyemasszát, ha kell, még megcukrozzuk
és kevés tejjel kellően hígítjuk. A torta tetejét és oldalát is
ezzel a krémmel vonjuk be, azután meghintjük csokoládédarával.
Mazsolaszemekkel díszítjük.

215. Francia gesztenyetorta

                            Megdarálunk 30 dkg háztartási kekszet
(vagy megszáradt maradék teasüteményt), összegyúrjuk 10 dkg
puha vajjal és 5 dkg porcukorral. Vízzel kiöblítünk egy tortaformát.
Úgy béleljük ki a kekszmasszával, hogy pereme is legyen.
50 dkg gesztenyemasszát habosra keverünk 10 dkg puha
vajjal és annyi tejjel, vagy tejszínnel, hogy lágy krémet kapjunk.
2-3 evőkanál rummal ízesítjük. A tésztával bélelt formába simítjuk,
és sűrűn belenyomkodunk kimagozott, lecsepegtetett
meggybefőttszemeket. Legalább egy napra jégszekrénybe
tesszük. Tálalás előtt a tortakarimát lehúzzuk róla, s a tortalappal
együtt csúsztatjuk tálra. Nemcsak finom, de se sütni, se főzni
nem kell.

216. Fedák-torta

8 tojássárgáját 30 dkg cukorral simára keverünk.
Beleteszünk 25 dkg gesztenyemasszát, 10 dkg reszelt csokoládét,
5 dkg őrölt mandulát, 5 dkg finom, szitált zsemlemorzsát és a 8
tojás habját. Lassan sütjük. Amikor kihűlt, kettévágjuk. Az alsó
lapjára 3 dl kemény cukros tejszínhabot kenünk. Tetejét csokoládémázzal
vonjuk be, és cukros vagy csokoládéval bevont gesztenyepüréből
formált golyókkal díszítjük. Tálalásig hűtőszekrényben
tartjuk.

217. Boglárka tortája

                      6 tojásból kerek tortaformában piskótát sütünk.
Ha kihűlt, 2 cm vastagon levágjuk a tetejét. Közepét kikaparjuk,
ide jön a töltelék.
  40 dkg gesztenyemasszát 1 dl tejszínnel vagy tejjel megpuhítunk.
A kikapart tésztát összekeverjük kimagozott, lecsepegtetett
meggybefőttel, durvára vágott dióval és fél dl rummal. Ha
szükséges, porcukorral édesíthetjük. 2 dl tejszínt kemény habbá
verünk, amibe kevés vízben felolvasztott 1 dkg zselatint öntünk,
és az egészet összekavarjuk. Megtöltjük vele a torta üregét,
ezután ráhelyezzük a levágott tésztakorongot.
⬤ Máz: 10 dkg étcsokoládét megolvasztunk, és a tortára simítjuk.

218. Hideg gesztenyetorta

                          60 dkg gesztenyemasszához 20 dkg habosra
kavart vajat, 5 dkg olvasztott csokoládét, 1 evőkanál rumot
és 15 dkg porcukrot kavarunk. Jól kidolgozzuk. Vizezett tortaformába
öntjük, hűtőszekrénybe tesszük. Amikor lehűlt, kiborítjuk.
Csokoládéreszelékkel díszítjük.

219. Házitorta

               2 tojásárgáját 20 dkg cukorral habosra kavarunk,
majd hozzáadunk 5 dkg reszelt csokoládét vagy 2 dkg kakaót,
5 dkg vajat, kevés feketekávét és 15 dkg lisztet, végül a 2 tojás
habját. Kikent, kisebbfajta tortaformában megsütjük, kettévágva
lekvárral töltjük.

220. Tűzön felvert piskóta

                           15 dkg cukrot 4 tojássárgájával gyenge
tűzön habverővel habosra verünk, majd levesszük a tűzről, és hűlésig
tovább verjük. Lassan belekeverünk 15 dkg lisztet. Kikent,
liszttel meghintett tortaformában megsütjük. Kettévágjuk, vékonyan
megkenjük eper- vagy málnalekvárral és bevonjuk
csokoládémázzal.

221. Parfétorta

                Egy közepes nagyságú tortaformát alaposan kivajazunk
(az oldalát is!). Ezután az aljára egy sor rumos tejbe mártott
(nem áztatott!) babapiskótát teszünk, az oldalára is piskótákat
állítgatunk. Alaposan kikavarunk 5 tojássárgáját 15 dkg
porcukorral és 2 evőkanál tejjel. Gőz fölött sűrűre főzzük. Még
a gőzön hozzáadunk 3-4 púpos evőkanál jófajta kakaót, 1 csomag
vaníliás cukrot, majd gőzről levéve langyosra hűtjük. Nagyon
alaposan kikavarunk 20 dkg vajat és jókora marék kimagozott,
lecsepegtetett meggyet, 10 dkg durvára vágott diót teszünk
bele. A tojások fehérjét kemény habbá verjük, utoljára ezt keverjük
hozzá. A piskótával bélelt tortaformába töltjük, tetejére
is rumos tejben megmártott piskótákat fektetünk, hogy teljesen
beborítsa. A parfétortát hűtőszekrénybe tesszük. Tálaláskor a
tészta széleit meglazítjuk, és a tortakarimát lehúzva róla, a tortalappal
együtt csúsztatjuk tálra. Tetejét édes tejszínhabbal
vonjuk be, meggyel és dióval díszítjük.

222. Mákos torta

                 20 dkg finomra darált mákot, 25 dkg cukrot, 5 tojássárgáját,
1 citrom reszelt héját, pici tört fahéjat és szegfűszeget
addig keverünk, míg habos nem lesz. Azután beletesszük az
5 tojás keményre vert habját és jól kikent formába rakjuk, majd
mérsékelt tűzön megsütjük. Ha kihűlt, két korongba vágjuk.
Kakaókrémmel megtöltjük és bevonjuk.

223. Krémtorta

               Mély tálban kikeverünk 3 tojássárgáját, fél csésze
tejet, 20 dkg cukrot. Adunk hozzá 1 evőkanál rumot, kevés citromhéjat,
10 dkg lisztet, 5 dkg morzsát, fél csomag sütőport és
3 tojás habját. Zsírozott, lisztezett formában sütjük.
⬤ Krém: 2 tojássárgáját, 3 kávéskanál lisztet, 12 dkg cukrot fél
dl feketekávéval sűrűre főzünk. Külön kikeverünk 5 dkg vajat
1 kanál rummal, beletesszük a kihűlt krémbe és végül a 2 tojás
habját. Ezzel a krémmel megtöltjük és bevonjuk a tortát.

224. Olcsó torta

                 15 dkg cukrot 4 tojássárgájával habosra kavarunk,
majd belevegyítünk 5 dkg finomra reszelt főzőcsokoládét, 5 dkg
vajat, 10 dkg darált diót, 1 csomag vaníliás cukrot és 15 dkg
lisztet, amihez negyed csomag sütőport adunk. Legvégül a tojások
kemény habját adjuk hozzá. Zsírozott, lisztezett tepsiben kisütjük.
Hosszában kettőbe vágjuk. Ízlés szerinti krémmel megtöltjük.
A tortát vagy a krémmel, vagy olvasztott csokoládéval
vonjuk be.

225. Kétszersülttorta

                      1 csomag kétszersültet darabokra törünk, rummal
meglocsoljuk. 4 tojássárgáját 5 evőkanál cukorral, 1 vaníliás
cukorral jól kikeverünk. Lassan 1 kanál lisztet, 1 dl tejet
keverünk hozzá. 9 dl tejet 1 kanál cukorral felteszünk forrni.
Amikor forr, lassan beleöntjük a tojásos keveréket, és állandó
kavarás mellett megfőzzük. Melegen ráöntjük a kétszersültre és
hűlni hagyjuk. A 4 tojásfehérjét felverjük, 1 evőkanál kristálycukrot
és 5 dkg diót keverünk bele, majd a leöntött kétszersült
tetejére kenjük. Hűtőszekrényben lehűtjük, utána fogyasztjuk.

226. Olcsó kávékrémtorta

                         30 dkg lisztet, fél csomag sütőport, 5 dkg
vajat, 10 dkg cukrot, 1 egész tojást, 2 evőkanál erős feketekávéval
és fél dl tejjel deszkán eldolgozunk, azután 5 kerek lapot
sütünk belőle, tortaformában.
⬤ Krém: 2 dl tejet 2 dl erős feketekávéval, 3 evőkanál liszttel
csomómentesen elkeverünk. Állandó kavarás mellett sűrűre főzzük.
15 dkg vajat, 1 egész tojással és 25 dkg porcukorral habosra
kavarunk. Amikor a főzött krém kihűl, összekeverjük a két krémet.
Megtöltjük és bevonjuk vele a tortát.

227. Arab kávétorta (különlegesen finom)

                                         25 dkg cukrot 6 tojássárgájával
és fél csomag vaníliás cukorral habosra kavarunk, majd
5 dkg reszelt csokoládét, 2 kávéskanál finomra őrölt szemeskávét,
negyed csomag sütőport, 4 evőkanál lisztet, és legvégül a 6
tojásfehérjének kemény habját adjuk hozzá. Vajazott, lisztezett
formában közepes tűznél sütjük, amikor kihűlt, két lapra vágjuk.
⬤ Krém: 15 dkg porcukrot 3 tojássárgájával, 1 egész tojással,
1 csomag vaníliás cukorral és 2 dl tejjel állandó kavarás mellett
sűrűre főzünk. Időközben hozzáadunk 2 evőkanál erős feketekávét
és 5 dkg főzőcsokoládét. Amikor kihűlt, a krémhez keverünk
20 dkg vajat. Ezzel a krémmel töltjük és vonjuk be a tortát.

228. Mokkatorta

                25 dkg kristálycukrot fél dl erős feketekávéval sűrűre
főzünk. 5 tojásfehérjéből kemény habot verünk. A feketével
főzött szirupot forrón lassan a habhoz keverjük. A habot addig
verjük, amíg kihűl. A tojások sárgáját egyenként a habhoz
adjuk, végül 20 dkg liszttel összekeverjük. Kizsírozott, lisztezett
tepsibe öntjük. Forró sütőbe tesszük, majd a lángot mérsékeljük.
Negyedóra múlva nézzük csak meg és tűpróbáig sütjük.
⬤ Kávékrém: 3 egész tojást 6 evőkanál cukorral, 6 evőkanál
erős kávéval gőz fölött sűrűre főzünk. Ha kihűlt, 25 dkg habosra
kevert vajat vegyítünk hozzá. A tortát megtöltjük és bevonjuk
a krémmel. Kávészemekkel díszíthetjük.

229. Kávékrémtorta

                   6 tojásból piskótát készítünk. Tepsiben sütjük.
Hosszában kettőbe vágjuk.
⬤ Kávékrém: 20 dkg cukrot 3 dl erős feketekávéval jól összefőzünk.
1 tojássárgáját, 3 evőkanál lisztet és fél csomag zselatint
még forrón hozzáadunk. Kihűtjük, majd 4 dl tejszínt kemény
habbá verünk és a kihűlt krémhez adjuk. Kevés tejszínt
hagyunk, azzal díszítjük a megtöltött tortát.

230. Habcsóktorta

                  50 dkg cukrot 2,5 dl vízzel hólyagosra főzünk,
majd forrón 5 tojás kemény habjába csurgatjuk. Gőz fölött habverővel
verjük, hogy jó kemény legyen. Nagy, zsírral kikent sütőlemezre
két egyforma kerek lappá simítjuk, és inkább szárítjuk,
mint sütjük a habtortalapokat.
⬤ Vaníliakrém: 2 tojássárgáját habosra keverünk 15 dkg cukorral
és 1 evőkanál liszttel, adunk hozzá 1 csomag vaníliás cukrot,
és 5 dl tejjel felengedjük. Gőz fölött sűrűre főzzük. Ha kihűlt,
egy kávéskanálnyi, kevés vízben feloldott zselatint adunk hozzá,
és a két habtortalap közé kenjük. A torta még ízesebb, ha a
krémre egy sor eper- vagy málnakompót kerül — nyáron friss
gyümölcs —, tetejét pedig apró krémhalmokkal díszítjük. Mindegyik
halomra egy-egy gyümölcsszemet tehetünk.

231. Csokoládétortácskák

                          20 dkg reszelt csokoládét összekeverünk 15
dkg porcukorral, 10 dkg őrölt mandulával, 1 evőkanál vaníliás
cukorral és 2 evőkanál liszttel. Ezt a keveréket óvatosan összevegyítjük
6 tojás keményre vert habjával, és vajjal kikent, cukorral
meghintett kis kerek formákba öntve, mérsékelt tűznél
megsütjük. Kivéve a formákból, a tortácskákat deszkára rakjuk,
bevonjuk fehér vagy rózsaszín cukormázzal (esetleg csokoládémázzal)
és mindegyik közepére egy befőtt- vagy cseresznyeszemet
helyezünk.

232. Csokoládétorta I.

                       15 dkg vajat habosra kavarunk 6 tojássárgájával.
Lassanként hozzávegyítünk 15 dkg cukrot és tovább keverjük.
Hozzáteszünk 10 dkg reszelt csokoládét 6 tojás keményre
vert habját és 15 dkg lisztet. Megsütjük. Amikor kihűlt, kettévágjuk
és megtöltjük tejszínhabbal vagy csokoládékrémmel. Kívül
csokoládémázzal vagy tejszínhabbal vonjuk be.
⬤ Csokoládékrém: 3 tojást 20 dkg cukorral, 10 dkg reszelt
csokoládéval gőz fölött sűrű krémmé főzünk. Ha kihűlt, 10 dkg
habosra kevert vajjal vegyítjük.

233. Csokoládétorta II.

                        6 tojásból úgy készítünk piskótát, hogy 3
evőkanál lisztet és 5 dkg reszelt csokoládét adunk a tojásokhoz.
Kettévágjuk, és vanília-, csokoládé-, diókrémmel tölthetjük.

234. Csokoládétorta III.

                         Az eljárás ugyanaz, mint a piskótaalap készítésnél.
A 7 tojássárgának a 7 tojáshabhoz adagolása után kanalanként
adjuk hozzá a 14 dkg cukrot, 10 dkg darált mandulát
vagy mogyorót, 2 evőkanál lisztet, 2 evőkanál szitált morzsát, 3
dkg kakaót, fél dl vizet. Amikor a piskóta kihűlt, három részre
vágjuk, csokoládékrémmel töltjük meg.
⬤ Máz: 25 dkg cukorból főzött fondant, amit 5 dkg csokoládéval
vagy 2 dkg kakaóval ízesítünk.

235. Finom csokoládétorta

                          10 dkg vajat, 5 tojássárgáját és 12 dkg
cukrot nagyon jól kikavarunk. Hozzáadunk 6 dkg kakaót, fél citrom
reszelt héját, 5 tojás kemény habját, 10 dkg hámozatlan, finomra
darált mandulát és 3 dkg zsemlemorzsát, összekeverjük.
Vajjal kikent tortaformában mérsékelt tűzön sütjük. Tetejét
csokoládémázzal vonjuk be.

236. Kakaótorta

                3 tojássárgáját, 20 dkg cukrot 3 dkg vajjal habosra
keverünk. Hozzáadunk 5 dkg kakaót, egy csomag sütőport, 1
csomag vaníliás cukrot, egy kevés citromhéjat és egy marék mazsolát.
Hozzávegyítünk 25 dkg lisztet. Felöntjük 2 dl hideg tejjel,
végül a 3 tojás felvert habját könnyedén a masszához keverjük.
Zsírozott, lisztezett tepsibe öntjük, megsütjük. Diókrémmel
nagyon finom.

237. Kakaótorta burgonyás krémmel

                                  4 dkg vajat, 2 tojássárgáját 30
dkg porcukorral habosra kavarunk. Azután 3-4 dkg kakaót, 1
csomag sütőport, 25 dkg lisztet, 2,5 dl tejet és 2 tojás habját,
majd 1 csomag vaníliás cukrot keverünk hozzá. Tepsiben vagy
tortaformában sütjük.
⬤ Krém: 20 dkg főtt, áttört burgonyát 6 dkg vajjal, ízlés szerinti
cukorral és rummal jól kikavarunk. Burgonya helyett diót
is használhatunk. Ezzel a krémmel töltjük be és vonjuk be a tortát.

238. Kakaókrémes torta

                       6 tojássárgáját 30 dkg porcukorral és 9 evőkanál
forró vízzel jól kikavarunk. 1 csomag sütőport, 10 dkg
lisztet és 6 tojásfehérjéből vert habot összekeverünk, és hozzáadjuk
a tojássárgákhoz. Kikent, lisztezett tortaformában két
részletben, mérsékelt tűzön sütjük, majd a lapokat kettévágjuk.
Az alsó lapot kakaókrémmel, a másodikat ribizliízzel, a harmadikat
ismét kakaókrémmel kenjük meg. Erre ráhelyezzük az
utolsó lapot, melyet krémmel bevonunk. Tejszínhabbal tálaljuk.
⬤ Krém: 25 dkg vajat 25 dkg porcukorral, 1 tojássárgájával
habosra keverünk. Hozzáadunk 6 dkg kakaót, 3 dkg őrölt mogyorót
és 1 kanál rumot.

239. Sacher-torta (eredeti bécsi recept)

                                         12 dkg vajat 12 dkg porcukorral
habosra kavarunk. Kanalanként belevegyítünk 12 dkg reszelt
csokoládét és 6 tojássárgáját. Amikor mindezeket nagyon
jól elkavartuk, a 6 tojásfehérjét habbá verjük, és 12 dkg liszttel
az előzőekhez adjuk. Vajjal kikent formában lassan sütjük, és
deszkára borítjuk. Másnap baracklekvárral megkenjük a tetejét,
majd csokoládémázzal bevonjuk.

240. Sacher csokoládétorta

                           15 dkg vajat 10 dkg porcukorral habosra
keverünk. Kevés vízzel feloldott 3 evőkanál kakaót, 4 egész tojást,
10 dkg cukrot gőz fölött felverünk. Tűzről levéve addig verjük,
amíg lehűl. A két kikavart anyagot óvatosan összekeverjük,
beleszitálunk 20 dkg lisztet, és adunk hozzá egy késhegynyi
szalalkálit. A tortát kerek formában, lassú tűznél kb. 40 percig
sütjük.
⬤ Krém: 10 dkg vajat 20 dkg porcukorral és 10 dkg olvasztott
csokoládéval kikavarunk.
⬤ Máz: 20 dkg cukorból főzött és 2 dkg kakaóval ízesített fondant.

241. Dobostorta

                6 tojásból készült piskótából 5-6 egyforma lapot sütünk.
⬤ Krém: 20 dkg cukrot, 6 tojást, 1 csomag vaníliás cukrot, 15
dkg csokoládét gőz fölött krémmé főzünk. Langyosra lehűtjük,
beleteszünk 20 dkg vajat. A krémmel megkenjük a lapokat és a
torta oldalát is, a tetejét pedig pörkölt cukormázzal vonjuk be.
A torta fölvágása úgy sikerül legjobban, ha a legfelső lapot a
cukormázzal egészen külön vonjuk be, és ezt egy nagyon éles
forró késsel rögtön felszeleteljük, így helyezzük a tortára.

242. Almatorta

               50 dkg almát lereszelünk tormareszelőn. Tálba tesszük.
50 dkg lisztet elkeverünk 1 csomag sütőporral, és a lereszelt
almamasszához keverjük. 2 tojást és 30 dkg cukrot vegyítünk
hozzá, majd habosra keverjük. Durvára vágott dióval, mazsolával,
darabos csokoládéval stb. ízesíthetjük.
  Kizsírozott, lisztezett tortaformába öntjük. Tetejét meghintjük
vágott dióval. 20-25 perces sütés után még melegen, vaníliás
cukorral megszórjuk. Ha kihűlt, vékony tortaszeleteket vágunk
belőle.

243. Ananásztorta

                  A szokásos módon piskótát készítünk 5 tojásból.
Kerek tortaformában kisütjük, majd deszkára borítjuk. Kihűtjük,
és két lapba vágjuk.
⬤ Krém: fél vanília-pudingport az előírásnak megfelelően elkészítünk,
még melegen nagyon apróra vágott és levétől lecsurgatott
ananászbefőttet adunk bele, és kihűtjük. A félbevágott tésztát
megöntözzük az ananászkonzerv levével, és az alsó lapra egy
rétegben rákenjük az ananászos pudingot. Ráfektetjük a felső
lapot, és azt is megöntözzük egy kis ananászízű sziruppal.
⬤ Máz: Simára keverünk 2 evőkanál kakaót 1 evőkanál vízzel,
meg annyi ananászlével, hogy sűrű masszát kapjunk. Hozzáadunk
1 evőkanál cukrot, tűzön sűrűre főzzük. A tűzről levéve
belekeverünk 7 dkg vajat (vagy Rama margarint), és ha már keményedni
kezd, bevonjuk vele a tésztát. Egy napra hűtőszekrénybe tesszük.

244. Citromtorta

                 6 tojásból készítünk piskótát, amelyet negyed citrom
reszelt héjával ízesítünk, és kihűtve 3 lapra vágunk.
⬤ Citromkrém: 3 tojásfehérjét habbá verünk, 20 dkg cukrot
adunk hozzá, és gőz fölött tovább verjük. Cseppenként fél citrom
levét adjuk hozzá, majd lehűtjük. 15 dkg vajat habosra keverünk,
és részletekben a habhoz vegyítjük. Megtörténhet, hogy a
krém a citromtól megtúrósodik, ekkor gyenge gőz fölött addig
kavarjuk, amíg a krém kisimul.
⬤ Máz: 25 dkg cukorból készült fondant, amit pár csepp citromlével
ízesítünk.

245. Cseresznyés torta

                       6 tojássárgáját 6 evőkanál cukorral, 1 citrom
levével simára kavarunk. Utána hozzáadjuk a 6 tojás felvert
habját, 10 dkg őrölt mandulát, kevés finom morzsát, és kikent
tortaformába öntve, cseresznyével bőven meghintjük, megsütjük.
Amikor készen van, 3 tojás felvert habjához 10 dkg cukrot
keverünk, és a torta tetejére kenjük. Meghintjük cukorral kevert
őrölt mandulával, és a sütőben megszárítjuk.

246. Epertorta (tejszínhabos)

                              6 egész tojást 16 dkg porcukorral gőz
fölött sűrű krémmé főzünk, majd a tűzről levéve tovább verjük,
amíg kihűl. Ezután hozzákeverünk 16 dkg lisztet és 4 dkg olvasztott
vajat. Kikent tortaformában, lassú tűznél megsütjük.
Kiborítjuk, amikor kihűlt, kettévágjuk, és megtöltjük.
⬤ Krém: 2 dl keményre vert, megcukrozott tejszínhabba belekeverünk
5 dkg áttört és 10 dkg darabokra vágott epret. Konyakkal
(esetleg likőrrel) meglocsoljuk. A tortát megtöltjük.
Tejszínhabbal és cukorba mártott eprekkel díszítjük.

247. Epres piskótatorta

                        8 tojásból piskótát készítünk, nagy tortaformában
sütjük ki. A torta tetejéről ujjnyi vastag lapot levágunk.
Az alsó rész közepét kikaparjuk úgy, hogy az oldala és az alja
is ujjnyi vastag maradjon. A kikapart részt összemorzsoljuk.
⬤ Krém: 4 tojássárgáját habosra keverünk 15 dkg porcukorral
és 15 dkg vajjal, hozzáadjuk az összemorzsolt tésztabelet, 30
dkg négybe vágott friss eperszemet, ha szükséges, 1-2 kanál tejet,
hogy krémszerű legyen, de ne túl híg. Ezzel a krémmel megtöltjük
a tészta üregét, és ráborítjuk a levágott lapot.
⬤ Máz: 1 evőkanál zselatint 6 evőkanál vízben feloldunk. 10
dkg áttört epret, 10 dkg porcukrot teszünk bele, és addig főzzük,
amíg a habját elfövi. Lehűtjük, és amikor kocsonyásodni
kezd, bevonjuk vele a tortát. Porcukorral megszórjuk, így „márványos“
lesz. Eperszemekkel díszíthetjük a tészta tetejét.

248. Eper- vagy málnakrémes csokoládétorta I.

                                              10 dkg cukrot habosra
keverünk 10 dkg vajjal, hozzávegyítünk 6 tojássárgáját, 1 csomag
vaníliás cukrot, 10 dkg olvasztott csokoládét, 10 dkg őrölt
mandulát, 4 dkg lisztet és 6 tojás keményre vert habját. Két
részben sütjük meg.
⬤ Eper- vagy málnakrém: 20 dkg vajat 20 dkg porcukorral habosra
kavarunk. Több részletben, állandó kavarás mellett 30 dkg
epret vagy málnát keverünk hozzá. Ezzel a krémmel töltjük meg
és vonjuk be a tortát.

249. Eper- vagy málnakrémes csokoládétorta II.

                                               10 dkg darált mandulát
összekeverünk 10 dkg porcukorral, 5 tojás sárgájával és a
keményre vert habjával. Azután hozzávegyítünk 10 dkg reszelt
csokoládét és kevés reszelt citromhéjat. Két részben sütjük meg
és megtöltjük eper- vagy málnakrémmel. Cukros tejszínhabbal
vonjuk be és eperszemekkel díszítjük.

250. Habos málnatorta

                      Összegyúrunk 20 dkg lisztet 8 dkg Rama margarinnal,
2 tojássárgájával, fél citrom reszelt héjával, csipet sóval,
1 csapott evőkanál porcukorral és annyi hideg tejjel, hogy
rugalmas tésztát kapjunk. Egy óráig hűvös helyen pihentetjük,
majd vékony kerek lappá nyújtjuk, és úgy béleljük ki vele a
tortaformát, hogy magas pereme is legyen. Villával megszurkáljuk
a tésztát, és a sütőben világossárgára sütjük. Ezután a
belsejét málnalekvárral megkenjük, 50 dkg friss málnával kirakjuk,
tetejére elsimítjuk a tojások kemény habbá vert fehérjét,
amelyet egy evőkanál kristálycukorral ízesítettünk. Visszatoljuk
a tortát a sütőbe, de a lángot majdnem teljesen lecsavarjuk,
hogy a hab a tetején inkább száradjon, mint süljön. Akkor
jó, ha szép rózsaszínű a teteje. A tortát az elzárt sütő nyitott ajtajában
hagyjuk kihűlni, nehogy „megfázzon“, és a hab összeessen.
Végül a tortakarimát lehúzzuk róla, és a tortalappal
együtt csúsztatjuk a tálra.

251. Körtetorta

                Összegyúrunk 20 dkg lisztet 10 dkg Rama margarinnal,
1 tojássárgájával, csipetnyi sóval, 1 csapott evőkanál porcukorral
és annyi hideg tejjel, hogy rugalmas tésztát kapjunk. Hűtőszekrényben
egy óráig, de még jobb, ha egy éjjelen át pihentetjük,
majd akkora kerek lappá nyújtjuk, hogy kibélelhessünk
vele egy nagy tortaformát — kétujjnyi pereme is legyen. Villával
megszurkáljuk, rászórunk 5 dkg darált diót, amit 1-2 evőkanál
zsemlemorzsával meg késhegynyi őrölt fahéjjal kevertünk
el. A formát körkörös alakban kirakjuk megtisztított, cikkekre
vágott körtével és megszórjuk porcukorral. A sütőben addig sütjük,
amíg a tészta szépen meg nem pirul. Tálalás előtt 5 perccel
még egyszer megcukrozzuk, hogy az éppen csak ráolvadjon a
gyümölcsre. A tortakarimát lehúzva róla, a tortalappal együtt
csúsztatjuk a tálra. Melegen, hidegen egyaránt jó.

252. Őszibaracktorta

                     Morzsává törünk 10 dkg háztartási kekszet, összegyúrjuk
10 dkg vajjal vagy Rama margarinnal. 10 dkg porcukorral
meg 1 evőkanál rummal. Kivizezzük a tortaformát, és
úgy béleljük ki a vajas morzsával, hogy körös-körül 2 cm magas
pereme is legyen. 1 kg őszibarackot meghámozunk, félbevágunk
és kimagozzuk. Kevés vízzel és cukorral puhára pároljuk, jó ha
a főzővizet egy darabka citromhéjjal meg egy fél citrom levével
ízesítjük. Ezután a barackokat alaposan lecsepegtetjük, és magházukkal
lefelé, a tésztára borítjuk. Az egészet bevonjuk vaníliaízű
pudinggal, amelyet pudingporból készítünk el, de az ízét
még 1 csomag vaníliás cukorral is „megerősítjük“. Az őszibaracktortát
jégbe hűtjük. Tálalás előtt a tortakarimát lehúzva, a
tortalappal együtt csúsztatjuk tálra. Tetejét tortadarával hintsük
meg vagy reszeljünk rá egy kevés főzőcsokoládét.

253. Szilvatorta

                 25 dkg lisztet összegyúrunk 15 dkg margarinnal, 1
tojássárgájával, kiskanál cukorral, kevés sóval és annyi tejjel,
hogy rugalmas tésztát kapjunk. Egy órát pihentetjük, majd kerek
lappá nyújtva, kibélelünk vele egy nagy tortaformát úgy,
hogy 2 cm-es pereme legyen.
  Durvára összetörünk 10 db babapiskótát, eldolgozzuk egy
egész tojással, 5 dkg Rama margarinnal (kissé száraz legyen a
massza, hogy majd a szilva levét magába szívja) és a tésztával
bélelt forma aljára terítjük. Kirakjuk 1 kg kimagvazott szilvával.
Forró sütőbe tolva 25-30 percig sütjük. Legalább 10 percig
hűlni hagyjuk, majd a tésztát a formától késsel óvatosan fellazítva,
a tortakarimát lehúzzuk róla. Tortalappal együtt csúsztatjuk
tálra. Melegen és hidegen is kínálhatjuk.

254. Grilláskrémtorta

                      10 dkg vajat habosra keverünk 10 dkg puhított
csokoládéval vagy 5 dkg kakaóval, amit két kanál vízzel előbb
elkeverünk, hozzáadunk 14 dkg cukrot és egyenként 7 tojássárgáját.
Ezeket az anyagokat jó habosra kavarjuk. Ezután hozzájön
még 10 dkg darált dió vagy mandula, egy késhegynyi szalalkáli
és végül a tojások keményre vert habja. Kerek tortaformában
két részben sütjük meg, vagy tepsiben egyszerre. Ha tepsiben
sütjük, kihűlés után két lapba vágjuk.
⬤ Grilláskrém: 1 egész tojást és 3 tojássárgáját 15 dkg cukorral
gőz fölött sűrűre főzünk. Hűlni tesszük, majd 20 dkg vajjal habosra
kavarjuk. 10 dkg cukrot világossárgára pirítunk, hozzákeverünk
10 dkg darált diót, vizezett deszkára borítjuk s olajozott
nyújtófával elnyújtjuk. Amikor megszilárdult, porrá törjük,
apró lyukacsos tésztaszűrőn átszitáljuk. A szitált részét a krémhez
keverjük, ezzel a tortát megtöltjük. Kívül is ezzel vonjuk
be. A fennmaradt darabos grillással a torta tetejét és oldalát
megszórjuk.

255. Puncstorta

                6 tojásból piskótamasszát készítünk. Két részre osztjuk.
Az egyik felét tortaformában megsütjük. Az anyag másik
részét szintén két részre osztjuk, az egyik részt 1 dkg kakaóval
barnára festjük. A tortaformába úgy helyezzük el, hogy egy kávéskanál
sárga, egy kávéskanál barna tésztát rakunk bele váltakozva,
és így sütjük meg. A közepe ezáltal szép márványos lesz.
Ha megsült, langyosra hűtjük. Az előbb megsült lapot két részre
vágjuk, és mindkét rész belső lapját lekvárral megkenjük.
Az egyikre ráhelyezzük a másodszor megsütött márványos lapot.
10 dkg cukorból és 1 dl vízből szirupot főzünk, 1 csomag vaníliás
cukorral ízesítjük, ha langyosra hűlt, hozzáöntünk fél dl
rumot, és ezzel a márványos lapot addig locsoljuk, amíg a rumos
szirupot mind beissza. Most a második vékony lapot helyezzük
rá — lekvárral megkent oldalával lefelé —, deszkát teszünk
a tetejére, és egy kg-os súllyal lepréseljük kb. egy óráig.
⬤ Máz: 25 dkg cukorból fondant-bevonatot készítünk, cukrászfestékkel
rózsaszínűre festjük, pár csepp rummal ízesítjük, és
bevonjuk vele a tortát. Tetejét befőttel, birsalmasajt-szeletekkel
és vékonyra vágott mandulával díszíthetjük.
  Készíthetjük szögletes vagy hosszúkás formában is, akkor félannyi
bevonat szükséges.

256. Karamelltorta

                   6 tojásból piskótát sütünk, három lapra vágjuk.
⬤ Karamellkrém: 25 dkg porcukrot palacsintasütőben világossárgára
pirítunk, felöntjük 2 dl tejjel vagy tejszínnel, és sűrű szirupot
főzünk belőle. Tűzről levéve hozzákeverünk 20 dkg vajat,
kihűtjük, habosra kavarjuk, 1 csomag vaníliás cukorral ízesítjük,
és ezzel a tortát megtöltjük.
⬤ Máz: 20 dkg cukorból készült fondant, 1 kanál barnára pirított
cukorral megfestve.

257. Túrótorta

               12 dkg vajjal, 15 dkg liszttel, 5 dkg cukorral, fél citrom
reszelt héjával, pár csepp levével, kevés sóval tésztát gyúrunk.
Vékonyra kinyújtjuk. A felét tortaformába tesszük és félig
megsütjük. Tölteléket készítünk 30 dkg túróból, 3 dkg vajból,
12 dkg cukorból, 1 csomag vaníliás cukorból, 3 tojássárgájából,
6 dkg búzadarából és citromhéjból. Ezeket jól összedolgozzuk és
rákenjük a megsült tortalapra. A tészta megmaradt részéből rácsot
rakunk a túró tetejére. Megkenjük tojássárgájával és szép
pirosra sütjük.

258. Túrótorta másként

                       15 dkg vajat habosra keverünk 15 dkg cukorral,
majd egyenként 6 tojássárgáját vegyítünk hozzá. 25 dkg túrót
és 15 dkg mandulát és a tojások felvert habját adjuk a masszához.
Tortaformában sütjük, tejszínhabbal töltjük és vonjuk be.

259. Túrókrémtorta

                   1 csomag citromízű pudingport 4 dl tejjel és 10
dkg cukorral simára keverünk, és kavargatva sűrűre főzzük.
Még melegen belereszeljük 1 citrom héját. Ha kihűlt, simára keverjük
a citrom levével, 25 dkg áttört túróval, 10 dkg vajjal. Ezt
a krémet egy készen kapható piskóta lapjaira kenjük. A tetejét
és az oldalát is bevonjuk krémmel. Legalább egy napra hűtőszekrénybe
tesszük, ezalatt a lapok megpuhulnak. Tetejét hideg
vízbe mártott villával megvonalazzuk vagy tortadarával meghintjük.

260. Mazsolás túrótorta

                        4 tojássárgáját 20 dkg porcukorral, 10 dkg
vajjal és 1 csomag vaníliás cukorral habosra kavarunk. Majd
tovább keverjük 50 dkg áttört túróval, és hozzáadunk 10 dkg jól
megmosott, megszikkasztott mazsolát, belereszeljük 1 citrom
héját. 2,5 evőkanál búzadarát és a tojások kemény habbá vert
fehérjét keverjük hozzá. Szitált zsemlemorzsával kihintünk egy
kizsírozott tortaformát, és a tésztát beletöltve, a forró sütőbe toljuk.
Úgy sütjük, mint a piskótát. Ha a beleszúrt tűre már nem
tapad ragacsos massza, a széleit késsel meglazítjuk, és a tortát
deszkára borítva hűtjük ki. Ezután vagy megszórjuk porcukorral,
vagy bevonjuk csokoládémázzal.

261. Túrós almatorta

                     Összegyúrunk 15 dkg lisztet, 10 dkg Rama margarint,
5 dkg porcukrot, 1 tojássárgáját, 1 csomag vaníliás cukrot,
kevés sót, és 1 óráig hideg helyen tartjuk. Kibélelünk vele
egy tortaformát. Simára keverünk 50 dkg túrót 15 dkg kristálycukorral,
3 tojássárgájával, hozzáadjuk a habbá vert fehérjét,
mazsolát szórunk bele. 2 evőkanál zsemlemorzsával megszórjuk
a tésztát, és ráöntjük a masszát. Tetejére fél kg megtisztított,
vékony szeletekre vágott almát teszünk, és forró sütőben megsütjük.

262. Túrókrémes gyümölcstorta

                              Finomra összetörünk vagy ledarálunk
25 dkg háztartási kekszet és összegyúrjuk 5 dkg vajjal
vagy Rama margarinnal, 1-2 evőkanál porcukorral, 2 evőkanál
rummal meg annyi tejjel, hogy éppen összeragadjon, de azért
jó száraz legyen. Egy kb. 20⨉30 cm-es téglalap alakú tálba
terítjük, jól benyomkodjuk, így ujjnyi vastag tésztalapot kapunk.
3 dl tejjel simára keverünk 1 vaníliaízű pudingot és 1-2
evőkanál porcukrot, néhány percig állni hagyjuk, majd burgonyanyomó
segítségével belenyomunk 25 dkg túrót. Alaposan kikeverjük,
végül hozzáadunk 2 dl habbá vert tejszínt. (Ha nem
aznap akarjuk tálalni, ajánlatos belecsorgatni egy kevés vízzel
simára kevert, tűzön néhány percig kevergetve főzött, majd langyosra
hűtött 1 kiskanálnyi zselatint is, az napokig keményen
tartja.) A kekszalapra simítjuk ezt a krémet és sűrűn kirakjuk
citromlével meglocsolt gyümölcsszeletekkel. Ez lehet őszibarack,
leszemezett édes szőlő, vagy puha körte, de készíthetjük bármilyen
befőttből, még készen kapható mandarinkompótból is.
  Végül simára keverünk 1 evőkanálnyi zselatint 2 dl vízzel,
1 citrom levével, vagy bő 2 dl befőttlével és állandóan kavargatva,
2-3 percig forraljuk. Ezután 5 percig állni hagyjuk, majd
a gyümölcsre szűrjük, hogy szép fényes legyen a teteje. A hűtőszekrényben
hagyjuk megdermedni, 3-4 cm-es kockákra vágjuk,
úgy osztjuk a tányérokba. (Ez a tészta nem túl édes, ezért ha
valaki az édesebbet szereti, több cukrot rakjon a kekszbe, meg a
krémbe is.)

263. Habtorta

              7 tojásfehérjét 35 dkg cukorral gőz fölött pár csepp
ecettel addig verünk, amíg olyan kemény nem lesz, hogy a habverőről
nem folyik le. A sütőlemezre fehér papírt helyezünk, és három
egyforma kört rajzolunk rá, a tortasütő nagyságának megfelelően.
Két körbe 1 cm vastag lapot kenünk. A megmaradt
anyagot nyomózsákba tesszük, és a harmadik körbe koszorút
nyomunk, két sorban egymás tetejére, a körvonal szélétől befelé
0,5 cm-re (sütés közben terjeszkedik). A sütőlemezt gyengén
meleg sütőbe helyezzük és a lapokat megszárítjuk. A koszorút,
mivel az vastagabb, tovább sütjük és szárítjuk, amíg kemény
lesz. A sütőből kivéve még melegen, óvatosan lehúzzuk róla a
papírt. A koszorút az egyik lapra helyezzük (egy kevés meghagyott
habbal odaragasztjuk), és a belsejét megtöltjük, a másik
sima lappal letakarjuk.
⬤ Krém: 2,5 dl tejszínből habot verünk, 15 dkg vaníliás, kakaós
cukorral ízesítjük (3 dkg kakaó). Az anyag felét a tortába töltjük,
a többi részével a torta tetejét és oldalát vonjuk be. Két jó
kanálra való kihagyott fehér tejszínhabbal díszítjük.

264. Napóleon-torta

                    12 dkg vajat habosra kavarunk, s összevegyítjük
10 dkg reszelt csokoládéval. Egymás után beleöntünk 5 tojássárgáját,
majd 12 dkg porcukrot, 4-5 dkg őrölt mandulát, 3 evőkanál
lisztet és végül hozzákeverjük az 5 tojás kemény habbá
vert fehérjét. Kikent formában, lassan sütjük. Ha kihűlt, kettévágjuk,
málna-, vagy eperlekvárral töltjük, és csokoládémázzal
vonjuk be. Díszítésre használhatunk hámozott egész mandulát
és cukrozott gyümölcsöket.

265. Gyúrt torta

                 50 dkg lisztet, fél csomag sütőport, 10 dkg zsírt jól
összekeverünk. Adunk hozzá 1 egész tojást, 10 dkg cukrot, és
annyi tejet, hogy könnyen gyúrható tésztát kapjunk.
  A tésztát 6 egyenlő részre osztjuk. Vékonyra kisodorjuk, tepsi
hátán egyenként szép világossárgára sütjük.
⬤ Krém: 6 dl tejet, 4 evőkanál lisztet, 2 csomag vaníliáscukrot
1 evőkanál cukorral elkeverünk és jó sűrűre főzzük, ha kihűlt,
20 dkg habosra kevert vajat adunk hozzá.

266. Egytojásos torta

                      50 dkg lisztet 10 dkg vajjal, vagy margarinnal,
esetleg 8 dkg zsírral elmorzsolunk. Ezután 8 dkg cukrot, 20 dkg
mézet, 1 tojást, 1 dl tejet és 1 kávéskanál szódabikarbónát adunk
hozzá. Összegyúrjuk. Hat egyenlő részre osztjuk. Szél nélküli
sütőlemezen négyszögletű lapokat sütünk belőle.
⬤ Krém: 20 dkg cukrot világosbarnára pirítunk, fél dl vízzel és
2 dl tejjel feloldjuk. 10 dkg lisztet, 3 dl tejjel elkeverünk és a
karamellhez öntve sűrűre főzzük. Langyosra hűtjük, és darabokban
hozzáadunk 20 dkg vajat, 1 csomag vaníliás cukrot. Addig
kavarjuk, amíg kihűl. Megtöltjük a tortát, a tetejét is bevonjuk,
a levágott szélek morzsájával meghintjük. Készíthetjük az alapot
méz nélkül, dupla mennyiségű cukorral és valamivel több
tejjel. A mézzel készült lapok aznap kemények, másnapra puhulnak meg.

Tortabevonatok

267. Fondant
             A leggyakoribb és a legfinomabb bevonási eljárás, de elkészítése
igen nagy figyelmet, ügyességet, gyakorlatot kíván.
  Egy torta bevonásához 25-30 dkg kristálycukrot veszünk, hozzáöntünk
1 dl vizet, néhány csepp ecetet. Előbb lassú tűzön addig
kavargatjuk, amíg a cukor teljesen felolvad. Forrás közben
már nem szabad kavargatni, de a forrás egy pillanatra sem állhat
meg. A szirup eleinte habosan fő és gyorsan szétpattanó buborékokat
vet. Ahogy sűrűsödik, a buborékok nagyobbak lesznek,
hólyagosak és nem pattannak szét a felszínen. Főzési ideje
néhány perc. Most egy kanállal kiveszünk a szirupból és egy
tányérba öntött kevés hideg vízbe cseppentjük. Ha a szirup a
vízben sűrű oldatként marad, vagyis összeáll, golyót formál, a
szirup kész. Ekkor ízesítjük (kávéval, kakaóval stb.) és az edényt
a tűzről levesszük. A szirup tetejét nagyon kevés vízzel meglocsoljuk,
kikavarjuk. Ezután gőz fölött lassan melegítve addig kavarjuk,
amíg olvadni kezd. Csak egész langyos, testmeleg legyen
és olyan sűrű, hogy a kanalat bevonja. Ha túl sűrű,
pár csepp vízzel locsoljuk meg, de utána keverjük jól el. Most az egész
anyagot egyszerre a torta közepére öntjük, széles késsel egy-két
mozdulattal elkenjük, hogy a szélekre is egyenletesen lecsurogjon.
A széleit késsel igazíthatjuk, ahol nincs bevonva, de a tetejéhez
már nem nyúlhatunk, mert azonnal szárad. Bevonás előtt
az olvasztáskor adhatunk hozzá egy kávéskanálnyi tojásfehérjét,
ettől fényesebb lesz. Egy szépen sikerült fondant-bevonatot
díszíteni nem is kell.
  A fondant-t bevonás előtt színesíthetjük és ízesíthetjük pár
csepp citromlével, 1 kanál rummal, sötétre pirított karamellsziruppal,
kevés vízzel feloldott kakaóval (egy tortához 2 dkg),
1-2 kanál erős feketekávéval, barnára pirított cukorral stb.
Ilyenkor nem fog a tortán megszáradni. Színesíthetjük még piros
tortafestékkel. A festéket előbb egy kávéskanál vízben jól
feloldjuk és úgy adjuk a fondant-hoz.

268. Cukormáz vagy citromos máz

                                25 dkg porcukrot 2 tojásfehérjével,
1 citrom levével habosra kavarunk, majd egyenletesen felkenjük
a tésztára és pár percre langyos sütőbe tesszük, hogy
megkeményedjen. Ezt a mázat festhetjük is.

269. Csokimáz

              3 dkg kakaót, 20 dkg porcukrot, 3 evőkanál forrásban
lévő vizet jól kikavarunk. Ha kihűlt, 3 dkg vajat adunk hozzá.

270. Csokibevonat

                  10 dkg csokoládét sütőben vagy gőz fölött
megpuhítunk. Majd 7 dkg vajjal jól kikeverjük. Nagyon vékonyan
a tésztára simítjuk.

271. Csokoládés cukormáz

                         20 dkg reszelt csokoládét, 15 dkg porcukrot
2 dl vízben folytonos keverés mellett olyanra főzünk, hogy
a tányérra kitett csepp ne folyjon szét. Ekkor elkeverünk benne
3 dkg vajat és ráöntjük a tortára. Vizes késsel elsimítjuk. Hideg
helyre tesszük.

272. Kávés bevonat

                   12 dkg kristálycukor, 2 evőkanál kakaó, 2 evőkanál
étkezési búzakeményítő, 1 dl kávé, 1 csomag vaníliás cukor
kell a készítéséhez. Ezeket az anyagokat simára elkeverjük, 10
dkg margarint teszünk hozzá. Kis tűzön felfőzzük, amíg gyöngyözik.
Folytonos keverés közben kicsit kihűtjük és bevonjuk
vele a tésztát. Késsel elkenni nem szabad, mert fényét elveszíti.

273. Pörkölt cukormáz

                      20 dkg porcukrot folytonos keverés közben
világosbarnára pirítunk, majd levesszük a tűzről. Amikor szép
barna és átlátszó, ráöntjük a tortára. Forró vajba mártott késsel
gyorsan elsimítjuk.

274. Puncstortamáz

                   25 dkg cukrot 1,5 dl vízzel szálasra főzünk. Ekkor
az edényt hideg vízbe állítjuk, a cukrot pár csepp hideg vízzel
megöntözzük és megvárjuk, míg egészen kihűl. Akkor fakanállal
addig keverjük, míg fehér és porhanyós lesz. Narancslevet
és rumot öntünk hozzá, jól felmelegítjük tűzön és ételfestékkel
megszínezzük. Langyosan öntjük a tortára, meleg vízbe
mártott széles késsel elsimítjuk. Langyos, kissé nyitott ajtajú
sütőben megszárítjuk.

275. Rumos máz
               20 dkg porcukorhoz 2 evőkanál rumot és 1 evőkanál
vizet teszünk. Tűzön simára kavarjuk, még forrón kenjük a tésztára.
