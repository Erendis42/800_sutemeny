Édes mártások, sodók

A mártásokat gőz fölött főzzük, így biztosabb, hogy elkerüljük
a tojássárga összecsomósodását. Forralni nem szabad. Sűrűsödésig
főzzük. Akkor kész, ha a kanálról nem fut le, hanem azt
sűrűn bevonja. Egyes süteményekhez hidegen mártásként (pl.
pudingok, felfújtak), másokhoz melegen mint sodót (pl. aranygaluska)
tálaljuk.

766. Vaníliamártás

                   2 tojássárgáját 5 dkg cukorral és 1 kiskanál liszttel
kikavarunk. 5 dl tejjel felengedjük. Állandó keverés mellett
gőz fölött sűrűsödésig főzzük. Gőzről levéve 1 dkg vajat és 1
csomag vaníliás cukrot adunk hozzá.

767. Citrommártás

                  Elkészítése hasonló a vaníliamártáséhoz, csak vaníliás
cukor helyett fél citrom reszelt héját, levét és összevagdalt
húsát tesszük bele.

768. Karamellmártás

                    5 dl tejhez 6 dkg cukrot veszünk, amit aranysárgára
pirítunk. Kevés vízzel sziruppá főzzük és úgy öntjük a
tejhez. Vaníliával ízesítjük. A többiekben ugyanúgy készül,
mint a vaníliamártás.

769. Kávémártás

                A vaníliamártáshoz hasonló módon készül, 2 dl erős
kávét adunk hozzá, amit a tej mennyiségéből leszámítunk.

770. Csokoládémártás

                     2 dkg kakaóval vagy 5 dkg csokoládéval ízesítjük
a vaníliamártást.

771. Borsodó

             2 dl fehérbort, 1 dl vizet elkeverünk 2 egész tojással, fél
citrom reszelt héjával, 10 dkg cukorral, 1 kiskanál liszttel. Gőz
fölött habzásig verjük. Melegen tálaljuk.

772. Vaníliasodó

                 3 dl tejet 2 tojássárgájával elkeverünk, adunk hozzá
10 dkg cukrot és 1 púpozott kiskanál lisztet. Gőz fölött habzásig
verjük. Ezután a tojások keményre vert habját és 1 csomag vaníliás
cukrot teszünk bele.

773. Csokoládéhab

                  25 dkg főzőcsokoládét összetörünk, gőz fölé tesszük
és felolvasztjuk. A gőzről levéve simára keverjük 3 tojássárgájával.
Végül belekeverjük a tojások kemény habbá vert
fehérjét, és az egészet egy mély üvegtálba töltjük. Legalább egy
fél napra hűtőszekrénybe tesszük, hogy a hab összesűrűsödjön.

774. Gyümölcsöntet

50 dkg kimagvazott gyümölcsöt feldarabolunk,
6-8 dkg cukorral és fél dl vízzel megpároljuk. Hidegen vagy melegen
felfújtakhoz, pudingokhoz adhatjuk. Mindenféle gyümölcsből
készíthetünk öntetet.
