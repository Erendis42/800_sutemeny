Palacsinták

A palacsinta gyors és könnyen elkészíthető, olcsó étel, amely
sósan és édesen is fogyasztható.
  A tészta készítése (12 db-hoz): 15 dkg lisztet, 1 tojást, kevés
sót, 1 kiskanál cukrot, 1 dl olajat 3 dl tejjel csomómentesen elkeverünk.
Legjobb néhány órával sütés előtt bekeverni. Ha sütésig
besűrűsödne, kevés szódavízzel hígítsuk.
  Az első palacsinta sütése előtt a sütőt kenőtollal beolajozzuk.
A palacsintasütőt megforrósítjuk, és kb. fél dl tésztát gyors
mozdulattal a sütő felületén egyenletesen szétterítünk. Mindkét
oldalát megsütjük.

665. Palacsinta vaníliás krémmel

                                 Rendes palacsintákat készítünk,
melyeket a következő krémmel töltünk meg: 2 tojássárgáját elkeverünk
2 evőkanál liszttel és 2 evőkanál cukorral, majd 3 dl
tejjel, és ízlés szerint vaníliával sűrű péppé főzzük. Megtöltjük
a palacsintákat. Ha marad krém, tálaláskor ráöntjük a palacsinták
tetejére.

666. Rántott almás palacsinta

                              A szokott módon 20 db palacsintát készítünk.
Megtisztítunk, vékony cikkekre vágunk 1 kg almát, és
3 dkg vajon, kevés vízzel nagyon puhára pároljuk. Fél citrom
levével és kevés reszelt citromhéjjal ízesítjük. Az alma édességétől
függően adunk hozzá cukrot, hogy kellemesen édeskés legyen.
Egy csíkban a palacsintákra halmozzuk, majd a tésztát
egyenként összegöngyöljük. Mindegyiket két darabba vágjuk,
az így kapott kis palacsinták két végét benyomkodjuk, nehogy a
töltelék kifolyjon, bebundázzuk. Bő, forró olajban ropogósra
sütjük. Fahéjas porcukorral, esetleg valamilyen sodóval tálaljuk.
Előre elkészíthető, csak sütni kell tálalás előtt.

667. Szentgyörgyi palacsinta (tripofóbiások ne olvassák el!)

                             Palacsintát sütünk a szokott módon.
Felforralunk 1 dl tejet, 5 dkg cukorral ízesítjük, és belekeverünk
15 dkg darált diót. Ezzel a krémmel kenjük meg a palacsintákat.
  Egyenként összegöngyöljük, majd 3 cm-es darabokra vágjuk
őket. Egy jénai tálba szorosan úgy állítjuk fel a kis palacsintákat,
mintha kis oszlopok lennének. Simára keverünk 2 tojássárgáját
2 dl tejjel és egy csomag vaníliás cukorral, esetleg egy
kiskanál cukorral is édesítjük, és a palacsintákra öntjük. Forró
sütőben addig sütjük, amíg a mártás kocsonyásodni nem kezd.
Akkor az egészet bevonjuk a két tojás habbá vert fehérjével,
amelybe egy púpos evőkanál barackízt meg egy kiskanálnyi
kristálycukrot is keverünk. A forró sütőbe visszatoljuk, de a lángot
egészen kicsire mérsékeljük. Inkább száradjon, mint süljön
a hab. Akkor jó, ha a teteje szép halványrózsaszínű.

668. Nyári túrós palacsinta

                            A szokott módon 20 db palacsintát sütünk.
25 dkg tehéntúrót habosra kavarunk 2 tojássárgájával és
10-15 dkg porcukorral. 1 csomag vaníliás cukorral ízesítjük,
majd hozzáadjuk a tojások kemény habbá vert fehérjét is. Beleöntünk
30 dkg gyümölcsöt. (Ha barackból készítjük, akkor kimagozzuk,
meghámozzuk, kockákra vágjuk a gyümölcsöt.) Ezzel
töltjük jó vastagon a palacsintákat, amelyeket összegöngyölünk,
tűzálló tálba fektetünk. A tálat lefedve, sütőben átsütjük, de
nem pirítjuk meg. Kenhetünk a tetejére egy kevés tejfölt, hogy
a palacsinta puha maradjon.

669. Francia palacsinta

                        Vékony palacsintákat sütünk. 3 tojássárgáját
elkeverünk 3 evőkanál porcukorral, 10 dkg őrölt mandulával
vagy dióval, reszelt citromhéjjal, néhány csepp citrom levével
és a 3 tojás keményre vert habjával. Tortaformát kikenünk
vajjal, beleteszünk egy palacsintát, megkenjük a keverékkel, erre
megint egy palacsintát teszünk és így tovább. Tetejét megkenjük
tejföllel, és szép pirosra sütjük. Tálra fordítva, mecukrozva
tálaljuk, mint a tortát, szeleteljük.

670. Bajor palacsinta

                      10 dkg vajat simára kavarunk 3 tojássárgájával.
Hozzávegyítünk kanalanként és felváltva 3 dl tejet és 2 dl
lisztet. Végül 1 csomag vaníliás cukrot adunk hozzá és a 3 tojás
kemény habbá vert fehérjét. Vajjal kikent palacsintasütőben
4 lapot sütünk belőle. A lapokat megkenjük baracklekvárral,
egymásra tesszük, tetejét megkenjük vajjal, meghintjük cukorral
és néhány percig a sütőben sütjük.

671. Sonkás palacsinta

                       A kisütött palacsintákat a következő krémmel
töltjük meg: 30 dkg darált sonkát, 1 tojássárgáját, kevés vajat,
2 dl tejfölt, kevés sót és az 1 tojás habját jól összekeverjük.
Egy palacsinta nagyságú lábost kizsírozunk. A palacsintákat
egymásra rakjuk, mindegyiket megkenjük a töltelékkel. Sütőben
pirosra sütjük, mint a tortát, szeleteljük. Melegen tálaljuk.

672. Mágnáspalacsinta

                      10 dkg vajat habosra keverünk 4 evőkanál cukorral,
3 tojássárgájával, majd hozzáadunk 8 kanál lisztet 3 dl
tejjel és a 3 tojás habjával együtt. Palacsintasütőben egy oldalán
kisütjük. Vaníliás cukorral jól meghintjük és egymásra helyezzük.
Ha kész, tegyük sütőbe tálalásig. Úgy szeleteljük, mint a tortát.

673. Különleges palacsinta

                           15 dkg liszthez adunk 2 tojássárgáját, 1
dkg cukrot, kevés sót, majd fokozatosan 2 dl tejet. A palacsintatésztába
keverünk 1 dl olajat.
⬤ Töltelék: 10 dkg darált diót 1 dl tejjel, 10 dkg cukorral, 3 dkg
mazsolával, amit fél dl rumba áztattunk, reszelt citromhéjjal
összekeverünk. Ezzel megtöltjük a palacsintákat.
  A következő mártással öntjük le: 2 tojássárgáját 15 dkg cukorral
kikeverünk. Adunk hozzá 1 evőkanál kakaót, 2 dl tejet.
Gőz fölött krémmé főzzük. Ha kész, 1 csomag vaníliás cukorral
és fél dl rummal ízesítjük.

674. Palacsinta kukoricalisztből

                                 6 evőkanál kukoricalisztből, 5 dl tejből,
kis sóból, kevés cukorral, 2 egész tojásból, egy késhegynyi
szódabikarbónából sima tésztát keverünk. 2 dl olajat elkeverünk
benne. Az első palacsinta sütése előtt a palacsintasütőt kenőtollal
kiolajozzuk. Később már nem kell olajat használni. Túróval,
lekvárral, kakaóval és fahéjjal tölthetjük.
