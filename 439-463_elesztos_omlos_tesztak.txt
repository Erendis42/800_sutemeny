Élesztős omlós tészták

Az élesztővel készített tészta megőrzi omlós tészta jellegét,
de az élesztőtől könnyebb lesz, mintha sütőport tennénk
bele. A kelesztéshez egy-másfél óra szükséges.

439. Diós és mákos patkó (egyszerű)

                                    50 dkg lisztből, 20 dkg vajból,
5 dkg zsírból, 3 tojássárgájából, 1 evőkanál porcukorból, csipet
sóból, tejben feloldott 2 dkg élesztőből és tejből tésztát készítünk.
Meleg helyen megkelesztjük, majd annyi cipóra osztjuk,
ahány patkót csinálunk belőle. A cipókat letakarva fél óráig pihentetjük,
azután késfokvastagságúra nyújtjuk őket, és megtöltjük
dió-, vagy máktöltelékkel. Egy óráig kelni hagyjuk, azután
tojássárgájával megkenjük és lassan megsütjük.
⬤ Töltelék: 15 dkg tejben megfőzött darált dióból, 1 dl tejből,
reszelt citromhéjból, kevés vaníliából készítjük, belekeverünk
még 10 dkg porcukrot. A máktölteléket
ugyanilyen módon készítjük.

440. Diós és mákos patkó (másként)

                                   2 dkg élesztőt 2 dl tejben feloldunk,
5 dkg cukrot keverünk hozzá. Közben 50 dkg lisztet 20
dkg margarinnal, 2 egész tojással elmorzsolunk. Kevés sót és a
tejben felfuttatott élesztőt adjuk hozzá, összedolgozzuk. Langyos
helyen két órát kelesztjük. Miután megkelt, a tésztát két
nagyobb vagy négy kisebb részre osztjuk. Cipókat formálunk
belőle. Ha hosszúkás formát akarunk készíteni, téglalap alakúra,
ha patkó alakot, oválisra nyújtsuk. Fél cm vastag glegyen a
tészta. Rákenjük a tölteléket, a szélein 1 cm szélességben üresen
hagyjuk. Összecsavarjuk. A sütőlemezre helyezzük, a tetejét tojással
megkenjük és 1 órán át langyos helyen kelesztjük. Utána
tojásfehérjével kenjük át, és fél órára tegyük hideg helyre, hogy
a tészta lehűljön, ettől lesz a színe márványos. Sütőbe helyezés
előtt az oldalát hegyes villával gyengén megszurkáljuk, hogy ne
repedjen fel, és forró sütőben 25-30 percig sütjük. A sütő ajtaját
ne nyitogassuk!

441. Diós és mákos patkó Ínyes mester módján

                                             30 dkg vajat, 2 evőkanál
cukrot egy csipet sóval habosra kavarunk. Hozzáteszünk
egyenként 4 tojássárgáját, 3,5 dl tejet, amiben feloldottunk 3
dkg élesztőt és 1,5 liter lisztet. Jól kidolgozzuk, háromszor kinyújtjuk,
közben 30-30 percig pihentetjük. A harmadik kinyújtás
után annyi cipóra osztjuk, ahány patkót akarunk, és így ismét
30 percig pihentetjük. Késfokvastagságúra nyújtjuk, és
megtöltjük dió- vagy máktöltelékkel. Patkó alakúra formáljuk,
megkenjük tojással tűvel pár helyen megszurkáljuk (hogy föl
ne repedjen), sütőlapra tesszük, 15 percig még pihentetjük, újra
megkenjük, s néhány perc múlva meleg sütőben megsütjük.

442. Mákos, diós bejgli

                        1 kg lisztet 25 dkg margarinnal elmorzsolunk.
1 dl tejben kevés cukorral 4 dkg élesztőt felfuttatunk, a
liszthez és a margarinhoz töltjük. 2 tojássárgájával, 1 citrom reszelt
héjával, 10 dkg cukorral és annyi tejföllel, amennyivel
kelt tészta keménységű tésztát lehet készíteni, tésztát gyúrunk.
3 bejglit készítünk belőle. Egy bejglihez 20 dkg tölteléket számítsunk,
amit citromhéjjal, vaníliás cukorral, kristálycukorral
és mazsolával ízesítünk. Nagyon kevés tejet adjunk hozzá, csak
annyit, hogy morzsalékos legyen a töltelék. Különben szétrepeszti
a tésztát. Sütés előtt 1 órát kelesztjük, kétszer kenjük
meg tojással.

443. Pozsonyi kifli

                    40 dkg lisztet, 20 dkg vajat vagy 15 dkg zsírt, kevés
sót, 10 dkg cukrot elmorzsolunk. Hozzáadunk 1 dkg élesztőt
1 dl tejben feloldva, 1 tojássárgáját és esetleg tejet, hogy jól
gyúrható tészta legyen. Jól kidolgozzuk, vékonyra nyújtjuk, 5
cm átmérőjű fánkszaggatóval kiszurkáljuk. 1 evőkanál dió- vagy
máktölteléket kenünk a tésztára. Felcsavarva, hosszúkás kifliket
formálunk belőle. A kész kifliket sütőlemezre rakva, azonnal
megkenjük felvert tojással és legalább 1 órát kelesztjük, majd
megsütjük.
⬤ Töltelék: 15 dkg cukrot 1 dl tejben felfőzünk, kevés reszelt
citromhéjjal ízesítjük. 25 dkg darált dióval összekeverjük. A tölteléket
hűtsük ki felhasználás előtt! A máktölteléket ugyanígy
készítjük.

444. Porhanyós kifli

                     2 dkg élesztőt kevés tejben feloldunk. 50 dkg
lisztet 20 dkg margarinnal elmorzsolunk, hozzáadunk 1 evőkanál
cukrot, kevés sót, a felfuttatott élesztőt, és tejföllel összeállítjuk.
Deszkán egy órát pihentetjük. 3 mm vastagságúra nyújtjuk.
Nagy fánkszaggatóval kerek lapokat vágunk, lekvárral, gesztenyével,
dióval vagy mákkal töltjük. Kifliket formálunk belőle,
forró sütőben megsütjük, és még forrón vaníliás cukorban megforgatjuk.

445. Tejfölös kifli

                    3 dkg élesztőt 1 evőkanál tejben feloldunk. 3 csésze
lisztet 15 dkg vajjal, 1 csésze tejföllel elmorzsolunk, majd
az élesztővel, csipet sóval összegyúrjuk. A tésztát fél cm vékonyra
kinyújtjuk. Fánkszaggatóval kiszaggatjuk. Közepébe
lekvárt teszünk, félbe hajtjuk és egyenletes tűznél világossárgára
sütjük. Forrón, vaníliás cukorban megforgatjuk.

446. Gesztenyekifli

                    1 dkg élesztőt 10 dkg vajjal, 25 dkg liszttel, 1
evőkanál cukorral, kevés sóval összegyúrunk. Vékonyra kinyújtjuk,
fánkszaggatóval kiszaggatjuk és cukros tejjel puhított
gesztenyemasszával megtöltjük. Kifliket formálunk belőle. Világosra
sütjük, és vaníliás cukorral meghintjük.

447. Debreceni perec (eredeti debreceni recept)

                                                2 dkg élesztőt kevés
tejjel megkelesztünk. 1 kg lisztből, 25 dkg olvasztott zsírból, 3
evőkanál tejfölből, 1 dkg sóból és a megkelt élesztőből vízzel kemény
tésztát dagasztunk. Langyos helyen megkelesztjük, míg
kb. a duplájára emelkedik. Meglisztezett deszkán kisujjnyi vastag
rudakat, majd ezekből apró pereceket formálunk, tepsibe
rakjuk és lassú tűznél megsütjük.

448. Diós csiga

                20 dkg lisztet, 10 dkg vajat, 1 dkg élesztőt, melyet egy
pici tejben megkelesztünk, összegyúrunk. Negyedórát pihentetjük.
A tésztát vékonyan kinyújtjuk, rákenjük a tölteléket, ezután
felsodorjuk, 1 cm szélesre elvágjuk és lapjára fektetve kizsírozott
tepsibe helyezzük. Szép pirosra sütjük.
⬤ Töltelék: 2 tojásfehérjét 18 dkg porcukorral, pár csepp citromlével,
fél citrom héjával jól kikeverünk. Adunk hozzá 5 dkg
darált diót.

449. Sült kókuszos tekercs

                           40 dkg lisztet 25 dkg margarinnal elmorzsolunk,
majd 4 tojássárgáját, fél dl tejben, kevés cukorral felfuttatott
3 dkg élesztőt adunk hozzá és összegyúrjuk.
  A tésztát 3 részte osztjuk. Kinyújtjuk, és a tölteléket rákenjük,
feltekerjük és vizes, éles késsel felszeleteljük. Zsírozott,
lisztezett tepsire helyezzük (a szeleteket lapjával). Így csigákat
kapunk. Kókusz helyett dióval is lehet készíteni.
⬤ Töltelék: 4 tojásfehérjét habbá verünk, majd 30 dkg kristálycukrot
teszünk bele és gőz fölött keményre verjük. Ha kihűlt,
10 dkg kókuszreszeléket keverünk bele.

450. Kemenesi béles

                    50 dkg lisztet, 15 dkg vajat vagy zsírt, 3 tojássárgáját
összedolgozunk kevés sóval, 2 kávéskanál cukorral és
kevés tejben megkelesztett 2 dkg élesztővel. A tésztát simára
gyúrjuk és két részre osztjuk. Kinyújtjuk az egyiket, zsírozott
tepsibe tesszük, erre jön a töltelék: 15 dkg darált dió, 15 dkg
cukor, 3 egész tojás, kis citromhéj keveréke. A tészta másik felét
erre helyezzük. 1 óráig langyos helyen kelesztjük. Félig megsütjük,
azután a tojásfehérjéből habot verünk és 20 dkg cukorral
összekeverjük, vaníliás cukorral ízesítjük, majd a tésztára
kenjük. Lassú tűznél tovább sütjük.

451. Dió- vagy mogyoróbéles

                            35 dkg lisztet 15 dkg vajjal elmorzsolunk,
5 dkg cukrot, 2 tojást és egy evőkanál tejben feloldott 2
dkg élesztőt adunk hozzá. Összegyúrjuk és két részre osztjuk.
Az egyik rész valamivel több legyen. A nagyobbik cipót vékonyra
kinyújtjuk és kibéleljük vele a tepsit, az oldalait is. Lekvárral
megkenjük. 3 tojássárgáját 20 dkg cukorral jó habosra keverünk,
hozzávegyítünk 15 dkg darált diót és a felvert tojások
habját. A lekvárral megkent tésztára ráöntjük, és a másik lappal
befedjük. Lassú tűznél sütjük 20-30 percig. Vigyázva deszkára
borítjuk, hosszúkás szeletekre vágjuk, és cukorral meghintjük.

452. Óvári szelet

                  40 dkg lisztet 20 dkg vajjal elmorzsolunk, majd 1
tojást és 1 sárgáját, 1 evőkanál porcukrot adunk hozzá. 2 dkg
élesztőt kis tejben megkelesztünk, és ezzel összeállítjuk a tésztát.
3 egyenlő részre osztjuk, és külön-külön kinyújtjuk. AZ első
részt tepsibe tesszük. Megkenjük lekvárral és megszórjuk cukrozott 
dióval. Ráborítjuk a második lapot, amit ismét meglekvározunk
és dióval megszórunk. Végül a harmadik lappal leborítjuk.
Villával megszurkáljuk és megsütjük. Ha kihűlt, olvasztott
csokoládéval vonjuk be.

453. Szegedi lepény

                    25 dkg lisztből, 10 dkg vajból, 2 tojássárgájából,
1 dkg tejben áztatott élesztőből, kevés sóból és annyi tejből,
hogy inkább kemény legyen, mint puha, tésztát gyúrunk. Kidolgozzuk,
letakarjuk, és meleg helyen kelni hagyjuk. 4 dl tejfölt
összekeverünk 3 tojással, 12 dkg liszttel, kevés sóval. A tejfölös
habarékot a megkelt, félujjnyira kinyújtott és a kikent
tepsibe helyezett tésztára simítjuk. Sütőbe téve közepes tűzön
megsütjük. Sütés előtt a tetejére sajtot reszelhetünk. Négyszögletesre
vágjuk. Nagyon finom borkorcsolya.

454. Vízenkullogó

                  1 dl langyos tejben 2 dkg élesztőt felfuttatunk. 50
dkg lisztet 10 dkg margarinnal vagy vajjal elmorzsolunk. Ezután
2 tojássárgáját, kevés sót, citromhéjat és 2 dl tejfölt adunk hozzá.
Jól kidolgozzuk. Egy tiszta asztalkendőt liszttel meghintünk,
és a tésztát lazán belekötjük, hogy a növekedésre hely maradjon.
Fakanál nyelére felfüggesztve, hideg vízzel telt fazékba
tesszük és addig hagyjuk benne (kb. 1 órát), amíg feljön a víz
tetejére.
  A deszkát kristálycukorral meghintjük, a tésztát ráborítjuk,
majd úgy szórjuk meg kristálycukorral, ahogy liszttel szoktuk.
Ujjnyi vastagra kinyújtjuk, csíkokat vágunk belőle, közepén
megcsavarjuk. Kizsírozott sütőlapra helyezzük, 5 cm távolságra
egymástól, és középmeleg sütőben világos rózsaszínűre sütjük.

455. Pasci süteménye

                     Összegyúrunk 40 dkg lisztet, 20 dkg margarint,
kevés sót, 3 tojássárgáját, 2 dkg élesztőt fél dl tejben 2 kávéskanál
cukorral felfuttatva. A tésztát vékonyra kinyújtjuk. A 3 tojásfehérjét
félig felverjük, majd 25 dkg cukrot adunk hozzá, és
gőz fölött habbá verjük. A habot a tésztára kenjük, és jól megszórjuk
kókuszreszelékkel. Szorosan feltekerjük, mint a bejglit.
Pogácsaszaggatóval félhold alakokat vágunk ki a tésztarúdból,
zsírozott, lisztezett tepsin megsütjük.

456. Női szeszély

                  25 dkg vajat szétmorzsolunk 50 dkg liszttel. Beleütünk
3 tojássárgáját, 1 evőkanál cukrot, csipet sót és fél csésze
tejben felolvasztott 2 dkg élesztőt. Jól összedolgozzuk, kinyújtjuk
ujjnyi vastagságúra, tepsibe tesszük és pihentetjük, amíg
kissé megkel. Akkor sütőbe téve halványsárgára sütjük. Ezután
megkenjük baracklekvárral, erre tesszük a 6 tojás kemény habját,
amibe 25 dkg porcukrot és 1 csomag vaníliás cukrot teszünk.
Hosszúkásra vágott mandulával meghintjük, és langyos sütőbe
visszatéve a habot inkább szárítjuk, amíg megszilárdul.

457. Angol perecek

                   2 dl tejszínt néhányszor felforralunk egy darabka
fahéjjal és fél citrom reszelt héjával. Forrón rászűrjük 20 dkg
vajra és félretesszük. Egy tálban összekeverünk 30 dkg lisztet
langyos tejben feloldott 2 dkg élesztővel, 10 dkg porcukorral és
egy késhegynyi sóval. Majd összevegyítve a még langyos, fahéjas
tejszínnel, könnyű tésztává dolgozzuk ki. Cipó alakúra formálva,
liszttel meghintve, meleg helyen jól megkelesztjük. Ha
ez megtörtént, kinyújtjuk, pereceket formálunk belőle, vajjal
kikent tepsibe rakva újra megkelesztjük. Azután tojássárgájával
megkenve, szép világossárgára sütjük és porcukorral meghintve
tálaljuk.

458. Zserbószelet

                  2 dkg élesztőt langyos tejben 1 kiskanál cukorral
felfuttatunk. 35 dkg lisztet 20 dkg margarinnal vagy 10 dkg
zsírral elmorzsolunk, hozzáöntjük a megkelt élesztőt, 5 dkg cukrot,
1 tojást és jól összedolgozzuk.
  A tésztát 3 egyenlő részre osztjuk. Mindegyik lapot 35⨉25
cm-es nagyságú sütőlemez méretére nyújtjuk. Az első lapot beletesszük
a tepsibe, lekvárral megkenjük és meghintjük porcukorral
kevert darált dióval. Ráhelyezzük a másik lapot és hasonlóképpen
kenjük és szórjuk meg, majd a harmadik lappal befedjük.
A tésztát megszurkáljuk és 1 órát kelesztjük. 10 dkg olvasztott
csokoládéval vonjuk be.

459. Almás pite

                40 dkg lisztből 1 tojással, 15 dkg zsírral vagy 15 dkg
vajjal, 2 dkg megkelesztett élesztővel, egy evőkanál cukorral
és kevés sóval, és annyi tejjel, hogy kalácstészta keménységű
legyen, tésztát keverünk. Jól kidolgozzuk, azután megkelesztjük.
Két lappá nyújtjuk, 1 kg almából készült pürével megtöltjük
és megsütjük.

460. Almás lepény

                  1 dl tejben 2 dkg élesztőt felfuttatunk. 30 dkg
lisztet összemorzsolunk 15 dkg margarinnal, 1 kanál cukorral,
csipetnyi sóval, 1 db tojással, az élesztős tejjel, és egy púpos kanál
tejföllel összegyúrjuk. 2 részre osztjuk. Kinyújtjuk, az egyik
lapot a tepsi aljára tesszük, majd a reszelt almát ráhintjük,
megcukrozzuk, tetszés szerint fahéjat hintünk rá. A másik lappal
lefedjük, utána megsütjük. Ha az almát előbb megpároljuk, finomabb
tésztát kapunk.

461. Pehelykönnyű túrós pite

                             4 tojássárgáját 15 dkg vajjal vagy Rama
margarinnal habosra keverünk. Hozzáadunk tejben megfuttatott
5 dkg élesztőt, 30 dkg lisztet. Alaposan kidolgozzuk. Két
részre osztjuk ezt a rétestészta keménységű tésztát. Az egyiket
kinyújtva kibélelünk vele egy tepsit. Áttörünk 75 dkg tehéntúrót,
és 25 dkg pocukorral, 1 csomag vaníliás cukorral simára
keverjük. Ízesítjük 10 dkg mazsolával, 1 citrom reszelt héjával,
végül hozzáadjuk a tojások felvert fehérjét és 1 evőkanál lisztet.
A tésztával kibélelt tepsibe öntjük, és a másik tésztacipót
kinyújtva, lefedjük vele a túrókrémet. 1 órát pihentetjük, majd
forró sütőbe tesszük, de a tüzet sütés közben mérsékeljük. A
még meleg tészta tetejét porcukorral hintjük meg. Kockákra
vágva tesszük a tálra. Nagyon finom és szép sütemény.

462. Túrós bukta (nagyon gyors)

                                25 dkg lisztet, 10 dkg vajat, 4 dkg
zsírt, egy kiskanál cukrot, csipet sót, 2 tojássárgáját, 2 dkg
— tejfölben elhabart — élesztőt összegyúrunk. Annyi tejet adunk
hozzá, hogy az se kemény, se lágy ne legyen. Félujjnyi vastagra
nyújtjuk ki, kis téglalap alakú tésztákat vágunk belőle, ezeket
megtöltjük tejföllel, tojással, cukorral, reszelt citromhéjjal elkevert
túróval. A négyszögeket hosszában összehajtogatjuk, széleiket
összenyomkodjuk, tojással megkenjük, és elég meleg sütőben
megsütjük.

463. Túrós lepény (egyszerű)

                             30 dkg lisztből, 10 dkg vajból, 5 dkg
zsírból, 2 tojásból, 1 dl tejfölben elkevert 2 dkg élesztőből, kevés
sóból és 1 kanál cukorból tésztát gyúrunk. Jól kidolgozzuk, és
ujjnyi vastag tésztát nyújtunk belőle. Tepsibe nyomkodjuk és a
szélét kissé felhajtjuk. 50 dkg átpasszírozott tehéntúróból, 6 dkg
vajból, 1-2 tojássárgájából, ízlés szerinti cukorból és a tojások
habbá vert fehérjéből készült keverékkel megtöltjük. A tetejét
megkenjük tejföllel és forró sütőben megsütjük. Készíthetjük
természetesen sós, kapros túrótöltelékkel is, amit úgy készítünk,
mint az előbbit, csak a cukor helyett sót és apróra vágott kaprot
keverünk bele. Ugyanebből a tésztából süthetünk almás vagy
diós lepényt is, de akkor természetesen a tészta egy részét
vékonyra nyújtva, a töltelék tetejére helyezzük.
