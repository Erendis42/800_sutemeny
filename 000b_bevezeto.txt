Bevezető

A mai háziasszony sok mindent megtalál a boltokban, egyéni
ízeket azonban csak otthon lehet előállítani. És nemcsak takarékosságból,
de a család kívánságára, örömére is megéri, ha finomságokat
sütünk.
  Ma, amikor sokat beszélünk az egészséges táplálkozásról, nem
felesleges ismerni a sütemények elkészítési módját. Könyvemben
szerepelnek könnyen elkészíthető olcsó sütemények, de
drágább és nagyobb gyakorlatot igénylők is. A drágább receptek
háziasszonyi tapasztalattal, olcsóbb anyagok használatával egyszerűsíthetők
(pl. a mogyorót, mandulát dióval helyettesíthetjük,
a dió egy részét búzacsírával).
  Egyre több olyan élelmiszeripari termék kerül forgalomba,
amelyek használata egészséges, változatossá teszi étkezésünket.
Ezeket süteményeinkben is felhasználhatjuk. Pl. a mézes süteményeket
a régi háziasszonyok barna lisztből (az ún. kenyérlisztből)
sütötték, ma a liszthez étkezési korpát keverve megfelelő
barna lisztet kapunk, s ennek élettani hatása jóval kedvezőbb,
mint a fehér liszté.
  Régi süteményleírások is találhatók e receptek között amelyek
nagyanyáink ízeit varázsolják asztalunkra. Ezekkel is érdemes
bíbelődni, mert változatosságot jelentenek étrendünkben.
  Remélem, minden olvasó megtalálja ebben a gyűjteményben,
ami ízlésének a legjobban megfelel.

Jó étvágyat!

Péter Jánosné
