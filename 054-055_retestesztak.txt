Rétestészták

A rétes készítésének első feltétele a jó liszt. Ha a liszt minősége
bizonytalan, egy tojás hozzáadásával növeljük annak fehérjetartalmát.
  50 dkg lisztet tálban 1 diónyi zsírral elmorzsolunk, és 4-4,5 dl
langyos, sós vízzel puha tésztát gyúrunk belőle. Jól kidolgozzuk,
hogy ruganyos legyen. Ekkor két cipóba osztjuk, de vigyázzunk,
hogy se a tetején, se az alján ne legyen gyűrődés. Korong
alakúra formáljuk, majd a tetejét megkenjük langyos zsírral
vagy olajjal. Mindegyiket külön-külön fedjük le melegített lábassal.
Meleg helyen készítsük, és pihentessük 15-20 percig. Egy
nagy asztalt terítsünk le sima abrosszal, gyengén szórjuk be
liszttel, tegyük az asztal közepére a tésztát, és nyújtófával kicsit
nyújsuk ki. Ezután vékonyan kenjük meg zsírral, és kézfejünk
segítségével kezdjük nyújtani. A nyújtást addig végezzük körbe-körbe
az asztal körül, amíg annak széleit is betakartuk, és a
tészta még mindig nyújtható. A rétestésztának hártyavékonyságúnak
kell lennie! A széleit kezünkre csavarva leszedjük, néhány
csepp vízzel összegyúrjuk, pihentetjük, majd újra kinyújtjuk.
  A tésztát egyharmad részéig finom morzsával gyéren megszórjuk
és a tölteléket ráhintjük vagy kenjük, ahogy az anyag
megkívánja. A töltelék ne legyen túl sok. Az abrosz széleit felemelve,
a tésztát laposan és lazán összecsavarjuk. A tepsi hosszának
megfelelően rudakra vágjuk, tetejét zsírral megkenjük
és zsírozott tepsibe helyezzük.

⬤ Almatöltelék: 1 kg almát meghámozunk, lereszelünk, majd
addig pároljuk, amíg a levét elfővi. Ezután 8-10 dkg cukorral
édesítjük, fahéjjal ízesítjük. Ha érett, puha almánk van, nyersen
is használhatjuk. Leszeletelve vagy lereszelve cukorral meghintjük.
20 percig állni hagyjuk és a levétől kicsavarjuk. A
nyers alma alatt a tésztát bővebben szórjuk morzsával.
⬤ Meggy- és cseresznyetöltelék: Mindkettőből egy rétesre 50
dkg-ot veszünk. Kimagvazzuk, levét gyengén kinyomkodjuk, a
morzsával hintett tésztára egyenletesen elhintjük, végül fahéjas
cukorral szórjuk meg. Mákkal vegyítve is finom.
⬤ Túrótöltelék: 30 dkg túrót összekeverünk 1 evőkanál tejföllel,
1 tojással, 2 evőkanál cukorral, 1 evőkanál darával, reszelt
citromhéjjal, vaníliás cukorral, 5 dkg mazsolával. A tésztát darával
hintjük meg, erre kerül a túrótöltelék.
⬤ Diótöltelék: 15 dkg dió, 10 dkg cukor, 2-3 kanál tej. A darált
diót a cukorral elvegyítjük, és a rétesre szórjuk.
⬤ Máktöltelék: 15 dkg darált mák, 10 dkg cukor, 2-3 evőkanál
tej, citrommhéj, vaníliás cukor
⬤ Rizstöltelék: 10 dkg rizst tejben megfőzünk, 2 kanál cukorral,
1 csomag vaníliás cukorral ízesítjük. Kihűlve kenjük a tésztára.
Készíthetjük a rizstölteléket úgy is, hogy a kihűlt tejberizshez
adunk két tojássárgáját, 3 dkg vajat, a tojások felvert
habját és pár dkg mazsolát.
⬤ Káposztatöltelék: 80 dkg fehér káposztát legyalulunk vagy
lereszelünk. Gyengén megsózzuk, és 30 percig állni hagyjuk.
5 dkg zsírt megforrósítunk, a káposztát először fedő alatt, nagyon
kevés víz hozzáadásával pároljuk, majd amikor félig megpuhult,
fedő nélkül sárgára pirítjuk. Ízlés szerint sóval, borssal
vagy cukorral ízesítjük. A káposztás rétest cukrozás nélkül,
forrón tálaljuk.

054. Kígyórétes

                2 dkg élesztőt 1 dl langyos tejben, 1 kávéskanál cukorral
felfuttatunk. 25 dkg vajat vagy margarint jó habosra keverünk,
majd hozzáadunk 2 evőkanál cukrot, 1 egész tojást, 1
tojássárgáját, csipetnyi sót, a felfuttatott élesztőt és végül
50 dkg lisztet.
  Deszkán könnyedén összegyúrjuk, négy cipóra osztjuk. A cipókat
henger alakúra sodorjuk, és kb. 50 cm hosszú, 25 cm széles
lapokat nyújtunk belőlük. A lap hosszabb oldalait kb. 8 cm
szélességben bevagdaljuk. A sima közepét darával vagy finom
morzsával megszórjuk, és ráhelyezzük a tölteléket. Most a bevagdalt
széleket keresztbe, egymásba hajtogatjuk, tojással megkenjük,
és jó meleg sütőben gyorsan megsütjük. Mint általában
a rétest, ferdén szeletelve vágjuk, megcukrozzuk, frissen tálaljuk.
  A tölteléket úgy készítjük, mint a rétesnél.

055. Rántásos rétes

                    5 dkg lisztből, 8 dkg margarinból világos rántást
készítünk, amit hagyunk kihűlni. 30 dkg lisztet, 2 dl tejfölt, 1
egész tojást, csipetnyi sót összeygúrunk, majd vékonyra kisodorjuk.
Erre rákenjük a hideg rántást, és mint a bejglit, összegöngyöljük.
Ezután fél órát állni hagyjuk, majd 6 részre osztjuk.
Minden részt vékonyra kinyújtunk, és megkenjük olvasztott
zsírral. A tészták közepébe tölteléket teszünk, össszehajtogatjuk
és kisütjük.
