Szalalkális tészták

A szalalkális tészták különösen könnyű, finom sütemények.
Fontos, hogy a szalalkálit mindig feloldjuk egy kevés tejben,
így adjuk a liszthez.

589. Angol szelet

                  4 evőkanál tejben 1 dkg szalalkálit feloldunk. 6 tojássárgáját
30 dkg porcukorral habosra keverünk, hozzáadunk
1 csomag Rama margarint és a feloldott szalalkálit. Jól elkeverjük.
Végül 30 dkg lisztet és a tojások kemény habját tesszük bele.
A kész masszát háromfelé vesszük. Az első marad sárga, a
másikhoz 1 evőkanál kakaót, a harmadikhoz 1 vérnarancsaromát
vagy ételfestéket keverünk. Lapokban sütjük.
⬤ Krém: 20 dkg vajat 20 dkg porcukorral habosra keverünk.
1 csomag vaníliaízű pudingport 3 dl tejben megfőzünk. Ha a puding
kihűlt, a kikavart vajhoz keverjük.
  Alulra tesszük a barna lapot. Megkenjük a krémmel, ráborítjuk
a rózsaszínű lapot, majd a sárgát.
⬤ Máz: 20 dkg porcukrot 2 evőkanál kakaóval összekeverünk.
4 evőkanál forró vizet öntünk rá, végül 5 dkg vajat vegyítünk
bele. A tésztát bevonjuk a mázzal.

590. Attila kedvence

                     1 egész tojást, 4 tojássárgáját 20 dkg porcukorral
jól kikeverünk. Kevés sót, 40 dkg lisztet, kis tejben felolvasztott
1 dkg szalalkálit adunk hozzá. Kemény galuskatésztát
keverünk belőle. Egy éjszakát pihentetjük, 6 lapot sütünk belőle.
Hármat sárgán, hármat kakaóval barnítunk.
⬤ Krém: 5 dl tejet 3 púpozott evőkanál liszttel sűrűre főzünk.
20 dkg porcukorral 20 dkg vajat kikeverünk. Ha kihűlt a pép, a
vajhoz keverjük. Kevés rumot és 1 csomag vaníliás cukrot
adunk hozzá.
⬤ Máz: 20 dkg porcukrot 2 evőkanál kakaóval simára keverünk,
majd 3 evőkanál forró vízzel leforrázunk, és dió nagyságú
margarint adunk hozzá. A tészta tetejére és oldalára simítjuk.

591. Szalalkális darált keksz

                              4 egész tojást 25 dkg margarinnal, 25
dkg cukorral habosra keverünk. Hozzáadunk 75 dkg lisztet, 1
dkg szalalkálit. Kemény tésztát gyúrunk, és másnapig hűtőszekrényben
tartjuk. A fele adaghoz kakaót is keverhetünk. Húsdarálón
különféle formákon keresztüldaráljuk, kizsírozott sütőlemezen,
forró sütőben megsütjük. Még forrón vaníliás cukorban
megforgatjuk.

592. Finom sütemény

                    30 dkg lisztből, 7 dkg margarinból, 1 egész tojásból,
10 dkg porcukorból, 1 dkg szalalkáliból kevés tejjel tésztát
gyúrunk. Tepsi hátlapján 3 lapot sütünk belőle.
⬤ Krém: 5 evőkanál lisztet sűrűre főzünk 5 dl tejben. 20 dkg
vajat 20 dkg porcukorral jól kikeverünk. 2 vaníliás cukrot, 1
egész tojást adunk hozzá. Ha kihűlt, összekeverjük a tejpéppel.
A lapokat megtöltjük, a tetejét vaníliás cukorral megszórjuk, de
olvasztott csokoládéval is bevonhatjuk.

593. Hókocka

             25 dkg lisztből, 5 dkg vajból, 1 dkg szalalkáliból (kevés
tejben feloldva), 3 evőkanál cukorból, egy egész tojásból könnyen
gyúrható tésztát készítünk. Ezt három egyenlő részre osztjuk,
kinyújtjuk, és sütőlemezen kisütjük a 3 lapot.
⬤ Krém: 3 dl tejet felforralunk, 3 kanál lisztet 10 dkg porcukrot,
3 csomag vaníliás cukrot teszünk bele. Ha kihűlt, 15 dkg vajat
kikavarunk és a masszához keverjük. Ezzel töltjük meg a lapokat.
Meghintjük porcukorral, egyforma kockákra vágjuk.

594. Párizsi piskóta

                     25 dkg cukrot 4 egész tojással és 1 dkg szalalkálival
jól összekeverünk. Utána belevegyítünk 25 dkg lisztet és
egy éjszakán át pihentetjük. Reggel újabb 25 dkg lisztet keverünk
bele és deszkára téve kézzel jól kidolgozzuk a kemény
tésztát. Késfokvastagságúra nyújtjuk ki, tetszés szerinti formára
szaggatjuk, és lassú tűznél megsütjük. Eleinte nagyon kemény,
de 1-2 nap múlva jó, omlós lesz.

595. Rumos szelet

                  1 egész tojást, 6 evőkanál cukrot, 10 evőkanál tejet,
6 dkg zsírt, 1 dkg tört szalalkálit jól elkeverünk és annyi
lisztet adunk hozzá, hogy puha rétestésztát kapjunk. Három cipót
formálunk belőle, kinyújtjuk, lapban sütjük. Az egyik lapot
kockákra vágjuk, 1 dl rummal meglocsoljuk, 1 dl lekvárral összekeverjük,
és ha jól átázott, a két lap közé kenjük. Tetejét
porcukorral meghintjük vagy csokoládémázt teszünk rá. Másnap
szeleteljük.

596. Szalalkális krémes (nagyon finom és könnyű)

                                                 50 dkg lisztből, 10
dkg vajból, 15 dkg cukorból, 1 csomag vaníliás cukorból, fél citrom
levével, 1 citrom reszelt héjával, 1 dl tejben 1 dkg szalalkálit
feloldva, 2 egész tojással tésztát állítunk össze. Négy részre
osztjuk és késfokvastagságúra nyújtjuk. Zsírozott tepsi hátlapján,
vagy sütőlemezen egyenként megsütjük.
⬤ Krém: 4 tojássárgáját 5 evőkanál kakaóval, 5 púpozott evőkanál
cukorral kikeverünk. Adunk hozzá 5 evőkanál lisztet, simára
kavarjuk, 7 dl tejjel felengedjük és sűrű krémet főzünk
belőle. Még melegen 10 dkg vajat belekeverünk, végül a tojások
kemény habját és megtöltjük a lapokat.
  Tetejét vaníliás cukorral meghintjük és másnap szeleteljük.
Olvasztott csokoládéval is bevonhatjuk.

597. Szalalkális krémes másként

                                30 dkg lisztet 6 dkg olvasztott zsírral,
5 dkg porcukorral, 1 dkg szalalkálival, kevés sóval, 1 tojással
és annyi tejföllel, gyúrunk össze, hogy lágy tészta legyen.
Három részre osztjuk, és késfokvastagságúra nyújtjuk. Rózsaszínűre
sütjük.
⬤ Krém: 1 liter tejet 20 dkg cukorral, 1 csomag vaníliás cukorral,
1 egész tojással, 10 dkg liszttel simára keverünk. Lassú tűzön
állandó keverés mellett sűrűre főzzük. Melegen öntjük a
lapokra.

598. Szalalkális szelet

                        25 dkg lisztet 5 evőkanál tejjel, 7 dkg margarinnal,
1 dkg szalalkálival, 1 egész tojással, 2 evőkanál cukorral
összegyúrunk. 3 lapban kisütjük.
⬤ Krém: 25 dkg Rama margarint 25 dkg porcukorral habosra
keverünk. 4 dl tejben 4 evőkanál lisztet péppé főzünk. Ha kihűlt,
a vajkrémhez keverjük, 1 vaníliás cukorral ízesítjük. A lapokat
megtöltjük. Másnap szeleteljük.

599. Szalalkális aprósütemény (nagyon kiadós)

                                              1 kg liszthez adjunk
25 dkg zsírt, 25 cukrot, 3 egész tojást, kevés sót, 2 dkg szalalkálit
1 dl tejben feloldva és még annyi tejet, hogy könnyen
gyúrható legyen. Egy éjszakán át pihentetjük. Másnap késhátvastagságúra
kinyújtjuk, kiszaggatjuk. Felét kiszúrjuk, ezeket
megkenjük tojással, darált dióval, és kristálycukorral megszórjuk.
A tepsit az első tésztaadag sütéséhez bezsírozzuk (a továbbiakban
nem szükséges), de nem lisztezzük. Ha megsült, kettőt-kettőt
lekvárral összeragasztunk.

600. Szalalkális finom sajtos pogácsa

                                      50 dkg lisztet elmorzsolunk 25
dkg margarinnal. Ezután 2 dkg szalalkálit kevés tejben feloldunk
és a margarinos liszthez öntjük. Adunk hozzá még 2 kávéskanál
sót, 1 tojást, 30 dkg reszelt sajtot, 1 dl tejfölt, kis köménymagot.
Összegyúrjuk. Pogácsákat szaggatunk belőle. Tojással
megkenjük, sajttal megszórjuk és megsütjük.

601. Szalalkális sajtos perec

                              50 dkg lisztet, 25 dkg margarint, 25 dkg
reszelt sajtot, 2 dkg szalalkálit, 1 pohár tejfölt, 1 db tojást, ízlés
szerint sót, borsot, köményt összegyúrunk. Jó keményre készítsük.
Két óráig pihentetjük és fél cm vastagra kinyújtjuk, perecszaggatóval
kiszaggatjuk. Tojással megkenjük, sajttal meghintjük,
forró sütőben megsütjük.

602. Szalalkális sajtos perec másként

                                      50 dkg lisztet, 1 dkg szalalkálit,
1 kávéskanál sót, 25 dkg margarint, 6 dkg reszelt sajtot, 1 dl tejet
közepes keménységűre összegyúrunk. Négy órát állni hagyjuk.
Kb. 15 cm hosszú pálcikákat sodrunk belőle és perecekké
formáljuk. Tojással megkenjük, reszelt sajttal meghintjük és
zsírozott tepsiben kisütjük.
