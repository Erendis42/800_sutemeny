Hájas tészták

A hájas tészták az olcsó, ssokféleképpen felhasználható, finom
készítményekhez tartoznak. A tészta zsiradékát a háj adja.
Többszöri hajtogatással érjük el, hogy a tészta laza legyen.
A hajtogatások közötti pihentetési időre tegyük a tésztát hűtőszekrénybe.

063. Hájas

           50 dkg hájat húsdarálón kétszer átdarálunk, majd 20 dkg
liszttel összegyúrjuk és félretesszük. 40 dkg lisztből, 5 evőkanál
tejfölből, 1 tojássárgájából, 1 evőkanál ecetből egy kevés sóval
rétestésztát készítünk. Jól kidolgozzuk. Kidolgozás után kinyújtjuk,
a lisztes hájat rátesszük. A tésztát a hájra hajtjuk, majd az
egészet a szokott módon hajtogatjuk. A műveletet háromszor végezzük
el, félóránként (l. Hajtogatott leveles vajastészták).

064. Hájas tészta krémeslapnak

                               40 dkg tisztított darált hájat 10 dkg
liszttel jól eldolgozunk, és hűvösre rakjuk. 60 dkg liszttel, 2 evőkanál
tejföllel, 1 egész tojásssal, 1 dl fehérborral vagy 1 evőkanál
ecettel, 1 csapott kávéskanál sóval, ugyanennyi cukorral és annyi
vízzel, hogy rétestésztát tudjunk készíteni, tésztát gyúrunk.
Jól kidolgozzuk, és 15 percig pihentetjük, majd deszkán vékonyra
kinyújtjuk, a hájat rákenjük és felcsavarjuk. Nyújtófával
kissé ellapíthatjuk. Ezután téglalap alakúra nyújtjuk, négyszeresre
összehajtjuk és 20 percig pihentetjük. A nyújtást és hajtogatást
még kétszer megismételjük. Végül 20 percre hideg helyre
tesszük. Tehát összesen négyszer hajtogatjuk a csavarással
együtt. 4 lap készíthető belőle (A krém készítését l. a Krémes
címszó alatt.)

065. Hájas tészta (más módon)

                              1 kg lisztet 7 dkg cukorral, 2 egész
tojással, 2 dkg élesztővel, s annyi tejjel vagy fehérborral eldolgozunk,
hogy rétestészta keménységű tésztát kapjunk. Fél óráig
pihentetjük. 50 dkg hájat a hártyától megtisztítunk, húsdarálón
kétszer átdaráljuk, és 10 dkg liszttel összegyúrjuk. A tésztát vékonyra
kisodorjuk, felét megkenjük a hájjal, a másik felét ráhajtogatjuk.
Így pihentetjük fél órát. Azután kisodorjuk, hajtogatjuk.
Négyszer ismételjük a hajtogatást, azután sütjük. Másnap
is meg lehet sütni, de akkor csak háromszor hajtogassuk, és
közvetlenül sütés előtt még egyszer. Lekvárral vagy krémmmel
töltve fogyasztjuk.

066. Hájas sütemény

                    50 dkg lisztből, 40 dkg hájból, 1 tojássárgájából,
1 dl rummal, 1 evőkanál ecettel vagy citromlével, kevés sóval
és cukorral az előző módon tésztát készítünk.

067. Hájas tészta (kisebb adag)

                                25 dkg hájat kétszer ledarálunk húsdarálón,
vagy késsel lekaparjuk. 25 dkg liszt felével, csipet sóval
jól eldolgozzuk. A liszt másik feléből 0,5 dkg élesztővel, 1 tojássárgájával,
citromos vagy ecetes vízzel rétestészta keménységű
tésztát készítünk. (Ha édes tésztának akarjuk felhasználni, akkor
egy evőkanál cukrot is teszünk bele.) Az előzőekben leírtak
szerint hajtogatjuk és pihentetjük.

068. Leveles hájas tészta

                          60 dkg lisztből 2 tojássárgájával és annyi
(kb. 2-3 dl) borral, hogy rétestésztát tudjunk készíteni, tésztát
gyúrunk.
  40 dkg hájat háromszor átdarálunk, és a kinyújtott tésztára
három adagban rákenjük, közben hajtogatjuk. Egy éjszakát állni
hagyjuk, reggel kinyújtjuk, négyzetekre vágjuk, és lekvárt
teszünk a közepére. Összehajtva sütőlemezen forró sütőben megsütjük.
Még forró legyen, amikor porcukorral meghintjük.

069. Almás béles

                 Réteslisztből tejföllel, 1 tojással, kevés rummal és
langyos sós vízzel rétestészta keménységű tésztát készítünk.
Vékonyra kinyújtjuk, és a közepére tesszük a liszttel egyenlő
súlyú megtisztított, kétszer átdarált hájat. Összehajtjuk és 15
percig pihentetjük. Háromszor kisodorjuk, hajtogatjuk, közben
mindig 15 percig pihentetjük. A harmadik kisodrás után összehajtva
24 óráig hűtőszekrényben tároljuk, majd kinyújtjuk, két
részre osztjuk, egyik felét kikent tepsibe tesszük, és rákenjük
a megpárolt, cukros, reszelt, citrommal ízesített almatölteléket.
A tészta másik felét ráborítjuk, tojásfehérjével megkenjük, vagdalt
mandulával meghintjük, és jó erős tűznél megsütjük.

070. Hájas pogácsa I.

                      25 dkg hájat kétszer ledarálunk. 25 dkg lisztből,
4 dkg hájból, 2 tojásból néhány evőkanál fehérbor és kellő
mennyiségű só hozzáadásával tésztát gyúrunk, amit jól kidolgozunk.
Amikor hólyagos, fél óráig hűvös helyen pihentetjük, utána
kinyújtjuk, rákenjük a hájat, összehajtjuk, és újra pihentetjük.
Ezt még kétszer megismételjük, s végül ujjnyi vastagra kinyújtjuk,
pogácsaszaggatóval kiszaggatjuk, tojással megkenjük,
és erős tűznél megsütjük.

071. Hájas pogácsa II.

                       2 dkg élesztőt 1 dl langyos vízzel és 1 kávéskanál
cukorral megkelesztünk. 50 dkg lisztet 1 kávéskanál tejföllel,
5 dkg zsírral, 1 kávéskanál sóval, 1 tojássárgájával és a
megkelesztett élesztővel elkeverve rétestésztát készítünk. Ha
szükséges, adhatunk még hozzá vizet. 30 percig pihentetjük. Ezalatt
elkészítjük a 25 dkg hájat, amit darálás után habosra kavarunk,
és három részre osztunk. A rétestésztát nyújtófával vékonyra
kinyújtjuk, és a háj egyharmadát rákenjük. Felcsavarjuk,
nyújtófával kissé szétnyomkodjuk, három részbe hajtjuk, és
hűvös helyen 15 percig pihentetjük. A háj kétharmad részét
még hasonló módon kétszerre a kinyújtott tésztára kenjük, felcsavarjuk
és pihentetjük. Az utolsó pihentetés után ujjnyi vastagra
kinyújtjuk, pogácsaszaggatóval kiszaggatjuk, tojással megkenjük.
Jó forró sütőben sütjük.

072. Hájas kifli

                 25 dkg darált hájat 20 dkg liszttel eldolgozunk. 2 dkg
élesztőt 1 dl langyos tejben megáztatunk. 25 dkg lisztből az
élesztővel, 2 tojássárgájával és sóval a szokásosnál keményebb
rétestésztát gyúrunk, kinyújtjuk, és a liszttel eldolgozott hájat
rákenjük. Felcsavarjuk, és egymás után háromszor hajtogatjuk.
Hajtogatás közben 15 percig pihentetjük. Végül fél cm vastagra
kinyújtjuk, és 8 cm-es kockákra vágjuk. Közepébe valamilyen
tölteléket teszünk (dió, mák, lekvár, gesztenye stb.), és kifliket
formálunk belőle. Sütőlemezre tesszük, tetejét tojással megkenjük,
majd forró sütőben legalább 25 percig sütjük. A sütés végén
kisebb hőfokra állítjuk a sütőt. Ha kész, cukorral meghintjük,
és melegen tálaljuk.

073. Kiadós hájas kifli

                        30 dkg hájat kétszer-háromszor átdarálunk
húsdarálón, és kevés sóval, 50 dkg liszttel elmorzsoljuk. 5 tojássárgájával,
1 pohár tejföllel állítjuk össze. Kinyújtjuk, pogácsaszaggatóval
kiszaggatjuk. A nyújtófával még formálunk rajta.
⬤ Töltelék: 5 tojásfehérjét kemény habbá verünk. 30 dkg porcukorral
és 25 dkg darált dióval vagy mákkal keverjük össze.
Ezzel töltjük meg a kifliket.
