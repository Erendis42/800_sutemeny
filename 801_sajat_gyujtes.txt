  Saját   gyűjtésű,   kipróbált   receptek.  Sütemények,  amiket  nagyon
szeretek,  de  a  könyvből  kimaradtak,  illetve  minden  más,  ami  épp
eszembejut  :-)  A  receptek  stílusát  igyekszem  a könyvhöz igazítani,
ennek megfelelően hozzávalók nem lesznek külön felsorolva.

Remélem, ezek között is találtok majd kedvetekre valót!

801. Keksztekercs

  50 dkg darált háztartási kekszet összekeverünk 15 dkg porcukorral, 2,5
dkg  kakaóporral, 0,5 dl feketekávéval, 3 dl tejjel, valamint 1 evőkanál
rumaromával.  Alaposan  összedolgozzuk.  Akkor  jó,  ha a tálban már nem
maradnak  száraz  morzsák,  a hozzávalók pedig egységes, szép sötétbarna
színű  gombóccá állnak össze. Folpackkal letakarjuk, nehogy kiszáradjon,
amíg elkészítjük a krémet.
Ebből  a  mennyiségből  2  tekercs  lesz,  ehhez  2 db, kb. 50 cm hosszú
alufóliára lesz szükség. Az alufóliát meghintjük kókuszreszelékkel, és a
tészta  felét  4-5  mm  vastagon  ráegyengetjük.  Ezután  a  krém  felét
rákenjük   úgy,   hogy  hosszanti  irányban  az  egyik  oldalon  2-3  cm
kimaradjon,  majd  az  alufólia segítségével feltekerjük. A krém nélküli
rész  kerüljön  a  végén  alulra,  így  nem fog szétesni. Amikor kész, a
tekercset  az  alufólia közepére húzzuk, ha szükséges, kókuszreszelékkel
ismét meghintjük, majd becsomagoljuk, és óvatosan egy tálcára helyezzük.
Ugyanezt  megismételjük  a másik adag tésztával és krémmel is. Éjszakára
hűtőszekrénybe tesszük. Fél cm vékonyan szeletelve kínáljuk.
⬤ Krém:  15  dkg  margarint  15 dkg porcukorral habosra keverünk. Ekkor
lehet  belekeverni plusz 7 dkg kókuszreszeléket, de akkor a krém darabos
lesz.
