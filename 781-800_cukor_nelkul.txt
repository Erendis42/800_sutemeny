Sütemények cukor nélkül

Napjainkban sokan kényszerülnek diétára, fogyókúrára. Felnőttnek,
gyereknek egyaránt nehéz hosszú éveken át betartani a
tiltásokat. A változatos étrend azonban édességpótló szerek és
néhány jó recept segítségével biztosítható. Sütéshez a Poli
sweet nevű folyékony édesítőszert ajánljuk. (Vigyázat! A szacharin
sütés közben megkeseredik, ezért csak kész ételek édesítésére
használható.)

781. Mákos őzgerinc

                    6 tojásfehérjét kemény habbá verünk, belevegyítünk
20 dkg őrölt mákot, 5 dkg fél csomag sütőporral elkevert
lisztet. Ízlés szerint édesítjük. Kivajazott, lisztezett formába
öntjük és közepes tűznél sütjük.

Energiaérték:       5575 J (1331 kcal)
Fehérjeérték:       65,7 g
Zsírérték:          77,5 g
Szénhidrátérték:    84,2 g

(35 db lesz belőle)

782. Habos túrós kocka

                       40 dkg lisztet 2 tojássárgájával, édesítőszerrel,
10 dkg margarinnal, fél csomag sütőporral, fél citrom reszelt
héjával és sovány tejjel összegyúrunk. Kinyújtjuk, tepsibe
tesszük.
  1 kg túrót 3 tojássárgájával, édesítővel, citromhéjjal ízesítünk.
A tésztára simítjuk. Megsütjük. Közben az 5 tojásfehérjéből gőz
fölött habot verünk, édesítjük. A kisült tésztára simítjuk a habot,
langyos sütőben megszárítjuk.

Energiaérték:       15052 kJ (3600 kcal)
Fehérjeérték:       248,5 g
Zsírérték:          149,0 g
Szénhidrátérték:    320,5 g

(60 db lesz belőle)

783. Túrótorta őszibarackkal

                             30 dkg lisztből, 30 dkg túróból, 10 dkg
margarinból és 1 késhegynyi szódabikarbónából, kevés sóval
tésztát gyúrunk. Nagy tortaformába nyomkodjuk, amit margarinnal
jól kikenünk. 2 cm-es peremet is csinálunk a tésztának.
Félig megsütjük.
⬤ Töltelék: 50 dkg őszibarackot lehámozunk, kimagvazzuk, kevés
vízben megpároljuk, de kompótot is használhatunk. Levétől
lecsurgatjuk, magházukkal lefelé rakva, befedjük őszibarackkal
a tésztát. 30 dkg túrót citromhéjjal, 2 tojássárgájával és a fehérjéből
vert habbal elkeverünk, édesítőszerrel ízesítjük. A barackra
simítjuk, és visszatoljuk a sütőbe.

Energiaérték:       11728 kJ (2795 kcal)
Fehérjeérték:       152,5 g
Zsírérték:          120,3 g
Szénhidrátérték:    279,4 g

(16-20 db lesz belőle)

784. Túrós párna

                 25 dkg túrót, 25 dkg lisztet, 10 dkg margarint összegyúrunk,
édesítjük. Kinyújtjuk, mint a derelyét, lekvárral vagy
túróval töltjük. Kisütjük.

Energiaérték:        7967 kJ (1864 kcal)
Fehérjeérték:        74,8 g
Zsírérték:           95,7 g
Szénhidrátérték:    185,6 g

(30 db lesz belőle)

785. Meggyes lepény (zsírszegény)

                                  40 dkg lisztet 10 dkg margarinnal,
1 dl tejföllel elmorzsolunk. Ízlés szerint adunk hozzá édesítőszert,
2 tojássárgáját, késhegynyi szódabikarbónát, ha szükséges,
kevés tejjel összegyúrjuk. Legalább 1 órát pihentetjük. Kétfelé
osztjuk. Az egyiket kinyújtjuk. Kisebb tepsibe tesszük.
  1 kg meggyet kimagvazunk. A tésztára 2 evőkanál búzacsírát
szórunk, erre tesszük a meggyet, amit szintén édesítünk,
majd a tészta másik felével letakarjuk. Tojással megkenjük. Villával
megszurkáljuk és megsütjük.

Energiaérték:        6104 kJ (2983 kcal)
Fehérjeérték:        76,6 g
Zsírérték:          127,6 g
Szénhidrátérték:    396,5 g

(20 db lesz belőle)

786. Almapuding

                75 dkg almát lereszelünk, megpároljuk, még melegen
belekeverünk 5 dkg margarint. Fahéjjal, szegfűszeggel, édesítőszerrel
ízesítjük.
  3 zsemlét beáztatunk, áttörjük, és az almához vegyítjük. 5 dkg
búzadarával és a 7 tojásfehérje keményhabjával összekeverjük
a tésztát, kivajazott tűzálló tálba öntjük, és gőzben 1 órát
főzzük.

Energiaérték:        6104 kJ (1409 kcal)
Fehérjeérték:        37,8 g
Zsírérték:           49,0 g
Szénhidrátérték:    131,8 g

(30 db lesz belőle)

787. Káposztás pogácsa

                       50 dkg lisztből, 2,5 dl tejből 3 dkg élesztővel,
2 tojássárgájával, 1 kiskanál sóval kelt tésztát készítünk.
Míg a tészta kel, 50 dkg fehér káposztát lereszelünk, és teflonedényben,
kevés vízzel, sóval és borssal puhára pároljuk.
  Ha a tészta megkelt, nyújtódeszkára borítjuk, kinyújtjuk.
A káposzta egyharmadát rákenjük és hajtogatjuk. Még kétszer
hajtogatjuk, közben mindig megkenjük káposztával. A hajtogatások
között 30 percig kelesztjük a tésztát. Majd kinyújtjuk,
késsel megrácsozzuk és pogácsaszaggatóval kiszaggatjuk. Tojásfehérjével
megkenjük, forró sütőben kisütjük.

Energiaérték:        8566 kJ (2048 kcal)
Fehérjeérték:        88,8 g
Zsírérték:           22,9 g
Szénhidrátérték:    392,2 g

(60 db lesz belőle)

788. Burgonyás pogácsa

                       40 dkg főtt és áttört burgonyát összekeverünk
20 dkg liszttel, az egészet 10 dkg margarinnal elmorzsoljuk.
  4 dkg élesztőt 1 dl tejben felfuttatunk és a burgonyás masszához
öntjük. 2 db tojást, 1 kiskanál sót adunk hozzá és összegyúrjuk.
  30 dkg félkemény Óvári sajtot lereszelünk, a tésztát egymás
után háromszor kinyújtjuk, reszelt sajttal megszórjuk és hajtogatjuk.
A harmadik hajtogatás után 1 órát kelesztjük, kelesztés
után 2 cm vastagra nyújtjuk, kiszaggatjuk, tojással megkenjük
és forró sütőben megsütjük.

Energiaérték:        9260 kJ (2874 kcal)
Fehérjeérték:       143,0 g
Zsírérték:          152,2 g
Szénhidrátérték:    232,1 g

(60 db lesz belőle)

789. Finom burgonyapogácsa

                           1,5 kg burgonyát héjában megfőzünk.
Megtisztítjuk és áttörjük. 3 dkg élesztőt 1 dl tejben felfuttatunk,
az áttört burgonyához öntjük. Ízlés szerint sózzuk. A burgonya
lisztességétől függően 10-15 dkg zabpelyhet gyúrunk bele. Egy
órát kelesztjük. Kinyújtjuk, pogácsaszaggatóval kiszaggatjuk.
Forró olajban világosra sütjük. Még melegen reszelt sajttal
meghintjük. Teával finom vacsoraétel.

Energiaérték:        7598 kJ (1816 kcal)
Fehérjeérték:         55,4 g
Zsírérték:            12,8 g
Szénhidrátérték:     368,9 g

(60 db lesz belőle)

790. Ribizlis lepény

                     15 dkg margarint 3 tojássárgájával habosra kavarunk,
50 dkg tehéntúrót, 30 dkg őrölt diót és fél csomag sütőport
adunk hozzá. Kinyújtjuk, a tészta kétharmad részét egy kisebb
tepsi aljára fektetjük. Félig megsütjük.
  A tojások fehérjét gőz fölött habbá verjük, majd édesítjük és
50 dkg megtisztított ribizlit keverünk bele (bármilyen gyümölcsízzel
finom). A tésztára simítjuk, a maradék tésztából berácsozzuk,
és visszatoljuk a sütőbe. Gyenge lángon fejezzük be
a sütést.

Energiaérték:       16808 kJ (4030 kcal)
Fehérjeérték:       156,8 g
Zsírérték:          335,9 g
Szénhidrátérték:     90,1 g

(25-30 db lesz belőle)

791. Gyümölcsös női szeszély

                             15 dkg Rama margarint habosra kavarunk.
30 dkg őrölt diót fél csomag sütőporral összekeverünk és
a vajhoz adunk. Édesítőszerrel és sóval ízesíthetjük. Ha szükséges,
kevés tejet adhatunk hozzá. Kinyújtjuk és tepsibe tesszük.
Félig megsütjük. A tésztát megkenjük lekvárral, a tetejére a
következő hab kerül: 6 tojásfehérjét gőz fölött kemény habbá
verünk, édesítjük. 50 dkg gyümölcsöt a habhoz keverünk és a
süteményre simítjuk. A sütőbe visszatoljuk és befejezzük a
sütést.

Energiaérték:       14418 kJ (3444 kcal)
Fehérjeérték:       133,3 g
Zsírérték:          298,8 g
Szénhidrátérték:     39,9 g

(30 db lesz belőle)

792.  Sárgasütemény

                    15 dkg Rama margarint 3 tojássárgájával habosra
keverünk. 30 dkg finomra reszelt sárgarépát vegyítünk
hozzá és 30 dkg őrölt dióbelet, amiben fél csomag sütőport elkevertünk.
A tojások kemény habja jön végül a tésztához. Ha
szükséges, kevés tejjel lágyíthatjuk. Édesítjük, kivajazott, lisztezett
formába öntjük. Előmelegített sütőbe tesszük és közepes
lángon megsütjük.

Energiaérték:       14256 kJ (3405 kcal)
Fehérjeérték:        76,4 g
Zsírérték:          312,0 g
Szénhidrátérték:     60,9 g

(20-25 db lesz belőle)

793. Sárgarépapuding

                     20 dkg sárgarépát finomra lereszelünk. 3 tojássárgáját
habosra keverünk 5 dkg vajjal vagy margarinnal.
1 citrom reszelt héját és levét is beletesszük. A reszelt sárgarépát
15 dkg őrölt mandulával elkeverjük és a tojásos vajhoz vegyítjük.
Ízlés szerint édesítjük, majd a tojások kemény habját
adjuk a masszához. Kivajazott, lisztezett tűzálló tálba öntjük és
gőzben 45 percig sütjük. Tejszínhabbal tálaljuk.

Energiaérték:       6760 kJ (1613 kcal)
Fehérjeérték:        60,6 g
Zsírérték:          136,6 g
Szénhidrátérték:     29,8 g

(20-25 db lesz belőle)

794. Püspökkenyér I.

                     6 tojássárgáját habosra kavarunk. 20 dkg darált
mandulát, fél csomag sütőporral összekeverünk, édesítjük
és a tojássárgákhoz keverjük. A tojásfehérjéből habot verünk és
a masszához keverjük. Fahéjjal, őrölt szegfűszeggel, kevés szagos
borssal ízesítjük. Rakhatunk bele diétás csokoládédarabkákat,
gyümölcsöt, stb. Vajazott, lisztezett formában, előmelegített
sütőben, közepes tűzön 35-40 percig sütjük.
(A csokoládé energia- és tápanyagértékét az alábbi felsorolás
nem tartalmazza.)

Energiaérték:        6916 kJ (1650 kcal)
Fehérjeérték:        87,6 g
Zsírérték:          133,2 g
Szénhidrátérték:     15,4 g

(30 db lesz belőle)

795. Püspökkenyér II.

                 10 dkg diétás csokoládét felolvasztunk, 10 dkg
vajjal vagy Rama margarinnal és 5 tojássárgájával kikavarjuk.
Ha szükséges, édesítjük. Késhegynyi szódabikarbónát keverünk
15 dkg őrölt mogyoróba. A tojásfehérjéből gőz fölött kemény habot
verünk és a mogyoróval együtt a tojássárgákhoz adjuk. Kivajazott,
lisztezett őzgerincformába öntjük. Előmelegített sütőben
közepes tűzön tűpróbáig sütjük.

Energiaérték:        8910 kJ (2126 kcal)
Fehérjeérték:        50,9 g
Zsírérték:          203,2 g
Szénhidrátérték:     14,9 g

(30 db lesz belőle)

796. Aranykuglóf

                 6 tojásfehérjét gőz fölött kemény habbá verünk.
A megfelelő édesítőszert hozzákeverjük. A tojássárgákat egyenként
a habhoz vegyítjük, majd 12 dkg olvasztott margarint csurgatunk
a masszához. Fél citrom reszelt héját és az egésznek a levét,
25 dkg őrölt mandulát keverünk hozzá. Vajazott, lisztezett
kuglófformába öntjük. Előmelegített sütőben, közepes tűznél
sütjük. Kiborítjuk. Olvasztott csokoládéval bevonhatjuk.

Energiaérték:       12152 kJ (2900 kcal)
Fehérjeérték:       102,4 g
Zsírérték:          261,6 g
Szénhidrátérték:     21,5 g

(32 db lesz belőle)

797. Narancsos habszelet

                         8 tojásfehérjét gőz fölött kemény habbá verünk.
Édesítjük. 30 dkg őrölt mogyorót, 1 narancs reszelt héját
és levét adjuk hozzá. Mindezt jól elkeverjük. Kikent, meglisztezett
sütőlemezre kenjük. Előmelegített, de mérsékelten meleg
sütőben lassan sütjük, illetve szárítjuk. Amikor kihűlt a tészta,
hosszában három egyforma nagyságú csíkra vágjuk. Mindhárom
szeletet megkenjük a töltelékkel és narancsgerezdekkel díszítjük.
⬤ Krém: 4 dl tejszínt kemény habbá verünk. 1 evőkanál zselatint
nagyon kevés vízben feloldunk, a tejszínhez adjuk. A tejszínt
1 narancs levével és reszelt héjával ízesítjük.

Energiaérték:       14390 kJ (3433 kcal)
Fehérjeérték:        82,4 g
Zsírérték:          312,1 g
Szénhidrátérték:     56,7 g

(40 db lesz belőle)

798. Kávétorta

               6 tojásfehérjét gőz fölött kemény habbá verünk.
Egyenként hozzáadjuk a sárgákat és 20 dkg darált diót, 1 citrom
levét és reszelt héját és 2 púpozott kiskanál darált szemes kávét.
Kikent, lisztezett tortaformában mérsékelt tűzön megsütjük.
A kihűlt tortát kettévágjuk, megtöltjük, az oldalát, tetejét megkenjük
a következő krémmel:
⬤ Krém: 10 dkg diétás csokoládét megpuhítunk. 20 dkg margarinnal,
2 tojássárgájával, édesítőszerrel, rumaromával és 2 púpozott
kiskanál darált szemes kávéval jó habosra keverjük.

Energiaérték:       13877 kJ (3315 kcal)
Fehérjeérték:        76,4 g
Zsírérték:          317,1 g
Szénhidrátérték:     28,6 g

(32 db lesz belőle)

799. Túrós felfújt

                   10 dkg margarint habosra kavarunk, egyenként
beledolgozunk 5 tojás sárgáját. Ezután 15 dkg őrölt mandulát,
25 dkg túrót adunk hozzá, és belereszeljük 1 citrom héját. A tojásfehérjét
kemény habbá verjük és a masszához adjuk. Ízlés
szerint édesítjük.
  Kikenünk és zsemlemorzsával meghintünk egy tűzálló tálat,
beletöltjük a tésztát. 45 percig gőzben sütjük. Tejszínnel tálaljuk.

Energiaérték:        9790 kJ (2337 kcal)
Fehérjeérték:       109,8 g
Zsírérték:          197,0 g
Szénhidrátérték:     23,6 g

(32 db lesz belőle)

800. Meggyes hordó

                   2 tojás kemény habbá vert fehérjébe lassanként
belevegyítünk 20 dkg őrölt diót. Édesítjük, fél citrom reszelt héjával
és levével ízesítjük. Ostya tortalapokat kockákra vágunk.
A diós masszából halmokat teszünk az ostyalapocskákra, egy-egy
szem meggybefőttet teszünk a közepébe. Langyos sütőben
megszárítjuk.



Energiaérték:       6009 kJ (1435 kcal)
Fehérjeérték:        63,0 g
Zsírérték:          115,0 g
Szénhidrátérték:     26,0 g

(40-45 db lesz belőle)
