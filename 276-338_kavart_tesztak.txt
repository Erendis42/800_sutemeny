Süteményeink minősége az alapanyag mellett a kidolgozástól is
függ. Egyik összeállítási mód, amikor az alkotórészeket alapos
kavarással vegyítjük össze. Háztartási robotgépünkkel pár perc
alatt jól kidolgozott tésztát kapunk.

276. Diós lepény

                 15 dkg vajat 15 dkg cukorral kikavarunk, majd 15
dkg darált diót és 15 dkg lisztet keverünk hozzá. Vaníliás cukrot,
1 citrom reszelt héját, 4 evőkanál tejet és 3 tojás habját keverjük
még hozzá. A tésztát kivajazott, lisztezett kisebb formába
tesszük. Közepes tűzön megsütjük.
  Tetejére a következő krémet tesszük: 20 dkg cukrot 3 tojássárgájával
kikeverünk, végül 1 citrom levével ízesítjük. A tészta
tetejére simítjuk és visszatesszük a sütőbe száradni.

277. Kavart diós

                 1 bögre (bögre méretes, 2 dl-es) liszt, 1 bögre cukor,
1 bögre tej, 1 bögre tisztított dió (mérés után daráljuk csak le)
1 evőkanál zsír (kb. 3 dkg), 1 sütőpor, 1 tojás kell a készítéséhez.
  Mindezeket keverőtálban simára kavarjuk. Zsírozott, lisztezett
tepsiben (24⨉48-as méretűben) sütjük.

278. Svájci diós szelet

                        5 tojássárgáját habosra kavarunk 25 dkg porcukorral,
meg 1 kiskanál sütőporral, majd tovább keverjük másfél
citrom reszelt héjával, kifacsart levével. Hozzáadunk 30 dkg
darált diót, 30 dkg reszelt nyers sárgarépát (tisztán mérve), 7
dkg réteslisztet, végül a tojások kemény habbá vert fehérjét.
Ha van maradék tojásfehérjénk, egyet-kettőt adhatunk még az
eredeti öthöz. Kizsírozott, kilisztezett közepes nagyságú tepsibe
töltjük, és forró sütőbe toljuk. 5 percig erős lánggal, majd tűpróbáig
takarékon sütjük. Még melegen deszkára borítjuk, porcukorral
megszórjuk és ha kihűlt, hosszúkás szeletekre vágjuk.
Süthetjük tortaformában is és tölthetjük bármilyen krémmel,
dzsemmel vagy édes tejszínhabbal. A répa íze nem érződik ki
belőle, de ettől válik „zaftossá“, sokáig eltarthatóvá a sütemény.

279. Mandulás szelet

                     6 tojás habjába 15 dkg porcukrot keverünk,
majd belecsorgatunk 8 dkg olvasztott langyos margarint. Ezután
5 dkg őrölt mandulát és 15 dkg lisztet keverünk hozzá. Beledobunk
még 5 dkg hosszúkásra vágott mandulát, és alaposan kizsírozott,
kilisztezett püspökkenyérformában lassú tűznél megsütjük.
Akkor jó, ha a tészta teteje megrepedt.

280. Mandulás mignon

                     15 dkg vajat elhabarunk 10 dkg porcukorral.
Belekeverünk egyenként 5 tojássárgáját, azonkívül hozzáadunk
2 evőkanálnyi kakaót és 10 dkg reszelt csokoládét, 5 tojás kemény
habbá vert fehérjét, 5 dkg porcukrot, 10 dkg lisztet és 5
dkg hámozott, darált mandulát. Az egészet óvatosan összekeverjük,
és kisebbfajta kikent, meghintett tepsiben lassú tűznél 30-45
percig sütjük. Sütés után kiborítjuk, amikor kihűlt, két
egyenlő részre vágjuk. 1-2 kanál baracklekvárt összekeverünk
egészen apróra vágott cukrozott narancshéjjal vagy esetleg még
cukrozott gyümölccsel és egy kevés finom rummal. Ezt a keveréket
rákenjük az egyik süteménylapra, a másikat ráhelyezzük.
Egyenlő darabokra vágjuk, vagy kerek pogácsaszaggatóval kiszaggatjuk,
azután csokoládémázba mártjuk és megszárítjuk.

281. Mogyorós kifli

                    20 dkg vajat 20 dkg porcukorral, 6 tojássárgájával
habosra kavarunk, majd lassan hozzáadunk 25 dkg lisztet.
Belevegyítünk 15 dkg darált mogyorót és a 6 tojás habját. Kivajazott
és lisztezett tepsibe tesszük és 5 dkg darált mogyoróval
meghintjük. Ha megsült, meghintjük vaníliás cukorral, és pogácsaszaggatóval
melegen kifliket vágunk belőle.

282. Rumos hold (gyors és finom)

                                 3 egész tojást 10 dkg cukorral, 10
dkg zsírral jól kikeverünk. Hozzáadunk 15 dkg lisztet és 3 dkg
kakaót, fél csomag sütőport. Közepes tűzön megsütjük.
⬤ Máz: 30 dkg porcukrot 1 dl rummal elkeverünk. Ha a tészta
félig kihűlt, a tetejére kenjük. Pogácsaszaggatóval félholdakat
szaggatunk ki belőle.

283. Erezett tészta

                    5 tojássárgáját 25 dkg porcukorral, 25 dkg vajjal,
1 csomag vaníliás cukorral habosra kavarunk. Hozzáadunk 1 dl
hideg tejet és 1 csomag sütőporral összekevert 25 dkg lisztet.
A tojásfehérjéből kemény habot verünk és vigyázva a tésztához
keverjük. A tésztát elfelezzük. Az egyik felébe 5 dkg darált diót
és 2 dkg kakaót keverünk.
  A tepsit jól kizsírozzuk és lisztezzük. A fehér tésztát egyenletesen
elsimítjuk a tepsiben és rákenjük a kakaósat. Mérsékelten
meleg sütőben sütjük. A megsült és kihűlt tésztát szeletekre
vágjuk és bőven cukrozzuk.

284. Vasutasszelet

                   4 tojássárgáját 25 dkg cukorral és 10 dkg zsírral
habosra kavarunk. Adunk hozzá 30 dkg lisztet, amiben 1 csomag
sütőport kevertünk el, majd 2 dl tejet. A tésztát kétfelé vesszük,
felébe kakaót teszünk és a zsírozott-lisztezett tepsibe kanállal
adagolva felváltva halmokat rakunk. Ha megsült, tetejét megkenjük
baracklekvárral és arra tesszük a gőz fölött felvert 4 tojásfehérjéből
25 dkg cukorból készült habot. A habhoz csepegtessünk
néhány csepp citromlevet.

285. Máklepény

               3 egész tojást 25 dkg cukorral és 2,5 dl tej felével
elkeverünk. Ha habos, hozzáadunk 20 dkg darált mákot, 1 csomag
sütőporral elvegyített 20 dkg lisztet és a tej másik felét.
Beleszórhatunk néhány szem meggyet és mazsolát. Kizsírozott,
lisztezett tepsiben egyenletes tűznél kb. 30-40 percig sütjük. Ha
kihűlt, tetszés szerinti formára vágjuk, és vaníliás cukorral megszórjuk.

286. Mákpite

             3 dl lisztet, 3 dl tejet, 3 dl cukrot, 1 tojást, késhegynyi
szódabikarbónát, 3 dl darált mákot, kevés citromhéjat jól összekeverünk.
(A cukrot, tejet, tojást először kikavarjuk, azután tesszük
bele a többi anyagot.) Zsírozott, lisztezett tepsibe öntjük,
és forró sütőben megsütjük. Ha kihűlt, kettévágjuk, savanykás
lekvárral megkenjük. Ugyanezt elkészíthetjük dióval is.

287. Mákos kenyér

                  1 egész tojást 1 csésze cukorral kikavarunk. Hozzáadunk
1 csésze tejet, 1 egész citrom lereszelt héját, 1 és negyed
csésze grízes lisztet, fél csomag sütőport, 1 csésze darált mákot
dolgozunk hozzá, és kikent őzgerincformában lassú tűznél
sütjük.

288. Kavart olcsó tészta

                         2 tojást, 20 dkg cukrot, 5 dkg zsírt 15 dkg
lekvárral jól kikeverünk, adunk még hozzá egy kávéskanál szódabikarbónát,
30 dkg lisztet és 2 dl szódavízzel simára kavarjuk.
Zsírozott, lisztezett tepsiben sütjük. Vaníliás cukorral megszórva
tálaljuk.

289. Tejfölös lepény

                     8 tojássárgáját, 8 evőkanál cukorral habosra kavarunk.
Ezután 1 citrom levét és héját, 2 dl lisztet, 1 pohár tejfölt
és a tojások kemény habját keverjük a tojássárgájához. Kikent,
lisztezett tepsiben sütjük. Sütés után lekvárral megkenjük
és forrón tálaljuk. Tartalmas leves után ebédre is adhatjuk.

290. Kefíres sütemény

                      4 egész tojást, 3 pohár kefírt, 3 pohár kristálycukrot
(szűken mérve), 4 pohár sima lisztet, 1 pohár étolajat
(mindent kefíres pohárral mérünk), 1 csomag sütőport simára
keverünk. Beleöntjük egy fóliával bélelt tepsibe, majd a tetejét
beszórjuk az alábbi ízesítőkkel: 5-6 szem összedarabolt dió,
mogyoró, mandula. Ízlés szerint mazsolát, birsalmasajtot, cukrozott
narancshéjat, csokoládédarabokat, kimagozott cseresznyét
is szórhatunk rá. Közepes tűzön 40 percig sütjük.
⬤ Máz: 15 dkg porcukrot 3 evőkanál kakaóval, 3 dkg margarinnal
és 2-2,5 evőkanál lobogó forró vízzel összekeverünk. A forró
sütemény tetejére öntjük a mázt, és elsimítjuk.

291. Bögrés

            1 egész tojást keverünk 1 bögre cukorral (1 bögre kb.
2 dl), 1 bögre darált mákot adunk hozzá, majd 1 bögre tejet és
citromhéjat reszelünk bele. Az anyagokat jól kikeverjük, zsírozott,
lisztezett őzgerincformába öntjük. Ha megsült, kiborítjuk,
vaníliás porcukorral meghintjük.

292. Poharas tészta

                    4 tojássárgáját 10 dkg cukorral, 10 dkg margarinnal
habosra kavarunk. 1 pohár lisztet, háromnegyed pohár
tejet, fél pohár diót vagy kókuszreszeléket, 2 kávéskanál kakaót,
1 kávéskanál őrölt kávét, fél csomag sütőport keverünk hozzá.
Végül a tojások kemény habját. Zsírozott, lisztezett kisebb tepsiben
közepes tűznél megsütjük. Kettévágjuk, lekvárral töltjük.
Tetejére olvasztott csokoládét simítunk.

293. Ánizskenyér

                 2 egész tojást, 4 tojássárgáját, 15 dkg cukorral habosra
kavarunk, citromhéjat reszelünk bele, majd hozzáadunk
még 1 mokkáskanál ánizst (őrölve), 3 dkg Rama margarint és
15 dkg lisztet. Ezeket jól összekeverjük. Zsírozott püspökkenyérformában
sütjük.

294. Fehér tészta

                  20 dkg vaníliás vagy citromos porcukrot, 7 tojás
kemény habbá vert fehérjét, 15 dkg lisztet, 5 dkg olvasztott,
langyos vajat könnyedén összekeverünk. Hosszúkás, magas formában
lassú tűz mellett sütjük. Mikor készen van, kiborítjuk, s
ha egészen kihűlt, bevonjuk citrommázzal. Vékony szeletekre
vágjuk, és tea vagy kávé mellé tálaljuk.

295. Király szeletek

                     25 dkg vajat habosra kavarunk, beleteszünk kanalanként
20 dkg cukrot, 25 dkg lisztet, 5 tojássárgáját, 10 dkg
mazsolát, fél citrom reszelt héját, s végül az 5 tojás kemény
habját. Vajjal kikent tepsiben sütjük, és szeletekre vágva tálaljuk.

296. Konyakos kocka

                    15 dkg cukrot habosra keverünk 15 dkg vajjal,
hozzáteszünk egyenként 3 egész tojást, 15 dkg lisztet, konyakkal
meglocsolt 15 dkg mazsolát, 15 dkg apróra vagdalt narancshéjat.
Mindezt jól összekeverjük, vajjal kikent tepsibe, vagy inkább
püspökkenyérformába öntjük. Tetejét beborítjuk fehér papírral
és közepes tűznél egy óráig sütjük. Négyszögletes darabokra
vágjuk. Nagyon sokáig eláll.

297. Diákkenyér

                20 dkg lisztből, 10 dkg vajból, 1 tojássárgájából, kávéskanál
cukorból, csipet sóból és annyi tejből vagy tejfölből,
hogy jó lágy legyen, tésztát gyúrunk. Vékonyra nyújtjuk, és
megtöltjük a következő töltelékkel: összeaprítunk 10 dkg aszalt
szilvát, 10 dkg mazsolát, bármilyen lecsurgatott és összevagdalt
kompótot, fügét, 10 dkg hámozott mandulát, 5 dkg mogyorót,
10 dkg dióbelet, és összekeverjük 10 dkg mézzel, 10 dkg
cukorral, 5 dkg liszttel, késhegynyi fahéjjal, kevés szegfűszeggel,
néhány kanál rummal. A megtöltött tésztát rétes módjára
összegöngyöljük, tojásfehérjével megkenjük, durvára vagdalt
mandulával meghintjük és megsütjük. Vékonyra szeleteljük.

298. Püspökkenyér (egytojásos)

                               1 egész tojást, 20 dkg cukorral, 5 dkg
vajjal habosra kavarunk, hozzáadunk 25 dkg lisztet, 1 csomag
sütőport és 2 dl tejfölt. Beleszórunk 10 dkg mazsolát, egy marék
összevagdalt dióbelet. Vajjal kikent őzgerincformába öntjük.
Lassú lángon sütjük. (Könnyen csomagolható, sokáig eláll.)

299. Egyensúly sütemény

                        20 dkg vajat habosra kavarunk 20 dkg cukorral
és 4 tojássárgájával. Majd hozzákeverjük a tojások felvert
habját, lassan belecsurgatunk 20 dkg lisztet. Kevés fahéjas
vagy vaníliás cukorral ízesítjük. Zsírozott, lisztezett tepsibe öntjük,
és megszórjuk gorombára vágott mandulával vagy dióval,
majd megsütjük.

300. Kavart tészta

                   30 dkg liszt, 10 dkg margarin, 30 dkg cukor, 3 tojássárgája,
fél csomag sütőpor, 10 dkg darált dió, 2,5 dl tej szükséges
a készítéséhez. Az anyagokat összekeverjük, végül a tojások
felvert habját is hozzátesszük. Zsírozott, lisztezett tepsibe
öntjük, megsütjük. (Tölthetjük lekvárral, krémmel is, tetszés
szerint.)

301. 5, 4, 3, 2, 1, fél

                        5 evőkanál lisztet, 4 kanál cukrot, 3 egész tojást,
2 kanál olajat, 1 kanál ecetet (10 százalékos), fél sütőport összekeverünk,
és kerek tortaformában megsütjük. (Vigyázat, hamar
elkészül!) Amikor kész, tálra borítjuk. Bevonjuk hidegen elkészíthető
Aranka mogyorókrémmel, és tetszés szerint kirakjuk
friss gyümölccsel vagy befőttel. Meggy és sárgabarack különösen
finom rá.

302. Almás szelet

                  1 evőkanál zsírt 2 egész tojással és 40 dkg cukorral
habosra kavarunk. 40 dkg reszelt almát, 10 dkg darált diót, 1
csomag sütőport, 1 vaníliás cukrot, végül 40 dkg lisztet teszünk
bele. Zsírozott, lisztezett tepsiben sütjük.

303. Kavart almás sütemény

                           A tepsit fóliával kibéleljük, sűrűn lerakjuk
hámozott almaszeletekkel és a következő masszát öntjük
rá: 25 dkg cukrot 3 egész tojással, 2 kávéskanál fahéjjal habosra
kavarunk. 25 dkg lisztet 1 sütőport és 30 dkg reszelt almát adunk
hozzá. Ezt a masszát ráöntjük az almára, s ha félig megsült, vágott
dióval megszórjuk.

304. Citromos szelet I.

                        4 tojássárgáját 20 dkg porcukorral habosra kavarunk.
Adunk hozzá 20 dkg lisztet, 1 kávéskanál sütőport és
1 dl tejet. Végül belekeverjük a tojások kemény habját. Vajazott,
lisztezett tepsiben, előmelegített sütőben, lassú tűznél sütjük.
Ha a tészta kihűlt, kettőbe vágjuk, és citromkrémmel megtöltjük.

305. Citromos szelet II.

                         3 tojásfehérjét felverünk habnak, belekeverünk
15 dkg porcukrot, majd tovább verjük. Hozzáadunk 15 dkg
darált diót, 14 dkg lisztet, fél csomag sütőport, 1 citrom reszelt
héját, 5 evőkanál tejet és 15 dkg Rama margarint, amit előzőleg
felolvasztottunk és kihűtöttünk. Zsírozott, lisztezett tepsibe öntjük
és forró sütőben sütjük.
⬤ Máz: 3 tojássárgáját 25 dkg porcukorral, 1 citrom levével
habosra keverünk. A megsült és még forró tésztára simítjuk.
A tepsiben hűl ki, utána lehet szeletelni.

306. Meggylepény

                 12 dkg vajat habosra kavarunk 6 tojássárgájával,
12 dkg cukorral és 1 csomag vaníliás cukorral. Hozzáadunk 12
dkg darált diót és 5 evőkanál lisztet, végül a tojások habját. Kb.
1 liter kimagvazott meggyet keverünk bele. Kikent tepsibe öntjük
és forró sütőben sütjük.

307. Epermignon

                4 tojássárgáját, 4 egész tojást és 12 dkg cukrot gőz
fölött habosra kavarunk. Amikor levesszük, tovább keverjük és
eközben lassan hozzávegyítünk 12 dkg lisztet és 2 dkg olvasztott
vajat. Kizsírozott, lisztezett tepsiben lassú tűz mellett megsütjük.
Amikor kihűlt, kettévágjuk, megtöltjük vékony eperlekvárral,
kis négyszögekre vágjuk, s ezeket eperlével vagy dzsemmel
ízesített, rózsaszínűre festett cukormázzal vonjuk be.

308. Gyümölcsös lepény

                       6 tojássárgáját 30 dkg porcukorral habosra
kavarunk, 10 dkg vajat 1 csomag vaníliás cukrot is elkeverünk
benne, majd elvegyítjük 25 dkg liszttel és a tojások kemény
habjával. 6 percig forró sütőbe tesszük, majd kivesszük. Ekkor
szórjuk rá a gyümölcsöt. Mindenféle gyümölccsel finom. Ismét
visszatesszük és teljesen megsütjük.

309. Gyümölcsös piskóta

                        4 tojássárgáját elkeverünk 20 dkg Rama
margarinnal és 25 dkg cukorral. Hozzáadunk 30 dkg lisztet, fél
citrom reszelt héját, 1 kávéskanál sütőport, 1 csomag vaníliás
cukrot, végül a tojások felvert habját. Lisztezett, zsírozott tepsibe
tesszük és lisztben megforgatott meggyel, cseresznyével
stb. megszórjuk.

310. Finom gyümölcskenyér

                          6 tojássárgáját habosra keverünk 15 dkg
cukorral és 1 csomag vaníliás cukorral, majd 4 evőkanál zsemlemorzsát
és fél csomag sütőport adunk hozzá. Végül összekeverjük
a 6 tojás felvert habjával. Felét nagyobb püspökkenyérformába
öntjük. Közepére kb. 30-40 dkg gyümölcsös keveréket öntünk,
ami állhat mazsolából, lecsurgatott, összedarabolt kompótból
stb. Ezt kevés baracklekvárral összekeverjük. A tészta másik
felét ráöntve, közepes tűznél szép sárgára sütjük. Egy-két napi
pihentetés után igen jó vékonyra szeletelhető, de azonnal is fogyasztható.
(A gyümölcskeverék cukrozott gyümölcsökből még finomabb.)

311. Sárgabaracklepény

                       Habosra kavarunk 20 dkg cukrot 20 dkg Rama
margarinnal és 5 tojássárgájával. Felváltva adjuk hozzá a 20
dkg réteslisztet meg a tojások kemény habbá vert fehérjét. Végül
közzékeverünk két evőkanál rumot és közepes nagyságú tepsibe
terítjük, meghámozott, kimagvalt sárgabarackokat borítunk
rá a magházukkal felfelé. (Egy pillanatra forró vízbe mártjuk a
gyümölcsöt, akkor egy mozdulattal lehúzhatjuk róla a héját.)
Forró sütőben megsütjük. Még melegen meghintjük porcukorral,
de csak hidegen vágjuk fel kockákra.

312. Bécsi barackos lepény

                           10 dkg vajat vagy Rama margarint 20 dkg
cukorral meg 4 tojássárgájával habosra kavarunk. Bő 2 dl tejben
feloldunk fél csomag sütőport és vékony sugárban, közben keverve,
a tojásos cukorhoz öntjük. Végül beleszitálunk 30 dkg
réteslisztet, belereszelünk 1 citromhéjat, és beleöntjük a kifacsart
levét is. Vékonyan kizsírozott, közepes nagyságú tepsibe
öntjük, szépen elsimítjuk és a forró sütőben világos rózsaszínűre
sütjük. Ezután a tésztát megkenjük sárgabaracklekvárral, és kirakjuk
alaposan lecsepegtetett sárgabarackbefőttel. A tojások
fehérjéből kemény habot verünk, belekeverünk 30 dkg porcukrot
és a tészta tetejére simítjuk. A sütőbe visszatoljuk a tepsit,
de a lángot nagyon kicsire állítjuk, hogy inkább száradjon, mint
süljön. Akkor jó, ha a hab átsült, és a teteje csak halvány rózsaszínű.
Ha idő előtt pirulni kezdene, egy tiszta papírlappal takarjuk
le. A megsült tésztát a tepsiben hagyjuk kihűlni. Hideg
vízbe mártogatott késsel vágjuk kockákra, akkor a hab nem törik
szeletelés közben.

313. Anna őszibaracklepénye

                            Fehéredésig keverünk 5 tojássárgáját
25 dkg porcukorral, fél csomag sütőporral, majd beletesszük 1
citrom levét és reszelt héját. Tovább keverve beleszitálunk 15
dkg réteslisztet, hozzáadjuk a tojások habbá vert fehérjét, beleöntünk
10 dkg olvasztott, de csak langyos vajat. Alaposan kizsírozott,
lisztezett közepes nagyságú tepsibe töltjük és sűrűn megszórjuk
kimagvalt, meghámozott, cikkekre, vagy nagy kockákra
vágott őszibarackkal. A forró sütőben úgy sütjük meg, mint a
piskótát. A tepsiben hagyjuk kihűlni, és kb. 3⨉3 cm-es kockákra
vágva rakjuk tálra. Porcukorral is meg lehet szórni, de
maga a sütemény is elég édes.

314. Édesanyám tésztája

                        20 dkg vajat, 20 dkg cukorral habosra kavarunk.
Ezután 15 dkg lisztet, 15 dkg darált diót, kis sütőport és
3 tojás habbá vert fehérjét, végül rumban áztatott 10 dkg mazsolát
adunk hozzá. Kizsírozott, lisztezett tepsiben megsütjük. Kétféle
mázt teszünk rá:
⬤ 1. máz: 4 tojássárgáját habosra kavarunk. Beletesszük azt a
rumot, amiben a mazsolát áztattuk. Ezzel bekenjük a tészta tetejét.
⬤ 2. máz: 8 dkg cukrot 2 kávéskanál kakaóval, kis vajjal, 2
evőkanál vízzel összefőzünk. Ezután az előbbi megszáradt mázra
csurgatjuk kanállal.

315. Mexikói esküvői sütemény (Csomagolható)

                                             20 dkg vajat 10 dkg
porcukorral habosra kavarunk és lassan belekeverünk egy csipetnyi
sót, 1 csomag vaníliás cukrot, 20 dkg lisztet, és 20 dkg
darált diót.
  Könnyebb kezelés céljából 1 napra hűvösre, lehetőleg hűtőszekrénybe
tesszük. Másnap 3 cm átmérőjű golyókat formálunk
belőle, tepsibe rakjuk és a tetejüket lenyomjuk lisztes aljú pohárral
vagy a tenyerünkkel. Így kis kerek tésztákat kapunk,
amelyeket 10-15 percig sütünk. Sütés után meghintjük porcukorral.
Dobozba téve sokáig eláll.

316. Finom sütemény

                    20 dkg vajat 20 dkg cukorral habosra kavarunk.
Adunk hozzá vaníliás cukrot, 20 dkg darált diót, 10 dkg
lisztet, késhegynyi sütőport, amit néhány csepp citromlével lecsepegtetünk.
Végül 6 tojás felvert fehérjét keverjük hozzá. Kikent
tepsibe téve majdnem egészen megsütjük. A 6 tojás sárgáját
20 dkg porcukorral habosra keverjük és a majdnem megsült
tésztára kenjük. Visszatesszük a sütőbe, de már csak kis lángon
szárítjuk, nehogy megbarnuljon.
⬤ Krém: 1 egész tojást 10 dkg porcukorral összekeverünk és
gőz fölött sűrűre főzzük. Ha kihűlt, hozzáadunk 10 dkg vajat, és
habosra kavarjuk. Mandulaeszenciával, kakaóval vagy bármilyen
aromával ízesíthetjük. Rákenjük a kihűlt tésztára, kókuszreszelékkel
behintjük, kis kockákra vágjuk, meggyel, cukrozott
narancshéjjal díszítjük.

317. Nagyon finom sütemény

                           4 tojás sárgáját kikeverünk 15 dkg vajjal,
15 dkg cukorral, 1 evőkanál kakaót adunk hozzá és a tojások
felvert kemény habját, 7 dkg réteslisztet, amit fél csomag sütőporral
elkeverünk. Végül 12 dkg diót. Majd kikent, meglisztezett
tepsiben megsütjük. A sült tésztát megkenjük pikáns lekvárral.
20 dkg darált diót 15 dkg porcukorral, 1 csomag vaníliás
cukorral és 4 evőkanál rummal összekeverünk és ráöntjük a lekváros
tésztára. Majd 1 egész tojást, 3 evőkanál kakaót, 10 dkg
porcukrot és 20 dkg vajat jól kikeverünk. Rákenjük a diós töltelékre.
A végén kerül rá a máz.
⬤ Máz: 10 dkg csokoládét megolvasztunk és kikeverjük 7 dkg
vajjal. Forró vizes késsel szeleteljük.

318. Csokoládékenyér

                     Habosra kavarunk 2 tojássárgáját 20 dkg cukorral
meg fél mokkáscsésze vízben feloldott 1 púpozott kiskanálnyi
nescaféval, majd tovább keverjük 2 csapott evőkanál
kakaóval. Felváltva adjuk hozzá a tojások kemény habbá vert
fehérjét és 15 dkg réteslisztet. Végül belecsurgatunk 5 dkg felolvasztott
vajat, vagy Rama margarint. Kizsírozott, kilisztezett
kisebb tepsibe vagy nagyobb püspökkenyérformába töltjük és
forró sütőbe toljuk. Először nagy lángon sütjük 5 percig, majd a
tüzet mérsékeljük. Ha a tészta megsült, a sütőt elzárjuk és a
tésztát a nyitott sütőajtóban hagyjuk még állni 5 percig. Ezután
a tészta széleit késsel meglazítjuk és deszkára borítva hűtjük ki.
Ha tepsiben sütjük, hosszában két darabba vágjuk, egymásra
fektetjük, ha püspökkenyérformában, akkor úgy szeljük két
lapba, mint a zsemlét. Megtöltjük valamilyen pikáns ízű lekvárral.
Tetejét meghinthetjük porcukorral, bevonhatjuk keserű csokoládémázzal,
de 2 dl habbá vert, 1 evőkanál porcukorral ízesített
tejszínnel is. Ez a tészta tortalap is lehet, amit csokoládé-,
dió-, vagy vaníliakrémmel is tölthetünk.

319. Vajas csók

                15 dkg vajat habosra kavarunk 15 dkg cukorral. 8 tojássárgáját
egyenként adunk hozzá, vigyázva, hogy előbb az
egyik tojássárgájával teljesen elkeverjük. Ha már mindegyik tojássárgáját
hozzáadtuk, beleszitálunk 20 dkg lisztet, hozzáadjuk
fél citrom reszelt héját és végül 2 tojás habját. A tésztából
nyomózsákkal apró halmokat vagy ovális formákat nyomunk.
Egyenletes tűznél világos rózsaszínűre sütjük. Egyet-egyet
finom lekvárral vagy csokoládékrémmel összeragasztunk
és csokoládés fondant-nal bevonjuk.

320. Kakaólepény

                 5 dkg vajat 2 tojássárgájával, 15 dkg cukorral habosra
kavarunk. Adunk hozzá 5 dkg darált diót, 3 dkg kakaót,
15 dkg lisztet és ¼ sütőport, a 2 tojás habját és 1 dl feketekávét.
A tetejét cukorral és pörkölt dióval meghintjük. Ha kisült,
kettőbe vágjuk. Bármilyen krémmel vagy lekvárral tölthető.

321. Kakaós csók

                 5 dkg kakaót, 15 dkg lisztet, 15 dkg vajat, 8 dkg
cukrot, 8 dkg mogyorót, 8 dkg darált mandulát és 3 tojásfehérjét
összegyúrunk. Vékonyra kinyújtjuk és pogácsaszaggatóval
kiszaggatjuk. Kikent tepsire 3 cm távolságra elhelyezzük és
gyenge tűznél sütjük. 3 tojássárgáját 3 kanál cukorral, 1 vaníliás
cukorral sűrűre keverünk, majd minden csók közepére teszünk
belőle egy keveset és megszárítjuk.

322. Kakaós kocka

                  1 egész tojást habosra kavarunk 5 dkg Rama margarinnal
vagy vajjal és 25 dkg cukorral. Teszünk bele 25 dkg
lisztet, 1 egész sütőport, 3 evőkanál kakaót és 2,5 dl tejet. Jól
kidolgozzuk. Kizsírozott, lisztezett tepsibe öntjük, megsütjük.
Amikor kihűlt, kettőbe vágjuk. Baracklekvárral vagy citromkrémmel
töltjük.

323. Kakaós koszorú

                    20 dkg lisztbe belereszelünk 10 dkg vajat, adunk
hozzá 8 dkg kakaót, 6 dkg porcukrot, 1 tojássárgáját és fél csomag
sütőport — összegyúrjuk. Lisztezett deszkán kisodorjuk és
koszorúcskákat formálunk belőle. Gyengén kikent tepsibe tesszük,
langyos sütőben sütjük.

324. Kakaós sütemény

                     40 dkg lisztben 10 dkg vajat jól elmorzsolunk,
hozzáadunk 15 dkg porcukrot, 5 dkg kakaót, negyed csomag sütőport,
1 csomag vaníliás cukrot, 1 evőkanál tejet, 2 tojást, kevés
törött fahéjat és összegyúrjuk. Kinyújtjuk, korongokat szaggatunk
ki belőle, majd megkenjük tojással, és hámozott, vagdalt
mandulát szurkálunk a korongokba. Mérsékelten meleg sütőben
sütjük.

325. Kakaós szeletek

                     1 tojást 5 dkg vajjal habosra kavarunk, hozzáadjuk
2,5 dl tej felét, 25 dkg cukrot, 4 dkg kakaót. Ezt jól kikeverjük,
végül 25 dkg lisztet 1 csomag sütőporral és a maradék
tejet öntjük hozzá. Zsírozott, lisztezett tepsibe öntjük és megsütjük.
Ha kihűlt, tetszés szerint szeleteljük, vaníliás cukorba
hempergetjük. (Tölthetjük baracklekvárral vagy vajkrémmel is.)

326. Kakaós tortaszeletkék

                           8 dkg vajat (vagy 6 dkg zsírt) 1 egész tojással,
25 dkg cukorral és fél citrom reszelt héjával habosra keverünk,
azután 25 dkg lisztet, 4 dkg kakaót és 2,5 dl tejet adunk
hozzá. A jól eldolgozott tésztához legvégül kevés liszttel kevert
fél csomag sütőport adunk és vajazott, lisztezett tepsiben közepes
tűznél sütjük. Sütés után kétfelé vágva gyümölcsízzel töltjük,
szeleteljük és vaníliás cukorral bőven meghintjük.
  A gyümölcsíz helyett diókrémmel töltve még finomabb.

327. Kakaós lepény

                   12 dkg zsiradékot (vaj, Rama vagy zsír) 25 dkg
porcukorral habosra kavarunk. Egyenként adunk hozzá 6 tojássárgáját
és tovább kavarjuk. Teszünk hozzá 2 csapott evőkanál
kakaót, 1 késhegynyi szódabikarbónát, 15 dkg lisztet, végül a 6
tojás kemény habját. Zsírozott, lisztezett tepsiben megsütjük, ha
kihűlt, kockákra vagy hosszúkás szeletekre vágjuk és vaníliás
porcukorba forgatjuk. Ne rakjuk egymás fölé, mert összeragadnak!

328. Négerszelet

                 6 tojássárgáját 15 dkg margarinnal, 25 dkg cukorral
habosra keverünk. 5 dkg kakaót, 1 kiskanál szódabikarbónát,
2 dl tejet és 25 dkg lisztet adunk hozzá. Kizsírozott, lisztezett
tepsiben megsütjük. A 6 tojás fehérjét 40 dkg cukorral gőz fölött
kemény habbá verjük. A tésztát lekvárral megkenjük és
fölé rétegezzük a habot.
⬤ Máz: 8 dkg vajat ikrásodásig megolvasztunk. 2 dkg kakaóval,
8 dkg cukorral, 2 evőkanál étkezési búzakeményítővel összekeverjük.
A habra kenjük. Nagyon mutatós, finom tészta.

329. Rumos kockák

                  6 dkg zsírt 2 tojással, 20 dkg porcukorral habosra
kavarunk, és hozzáadunk 2,5 dl tejet, 20 dkg darált diót, 2 evőkanál
kakaót, 1 csomag sütőport, és 25 dkg lisztet. Jól kikeverjük
és zsírozott tepsibe öntjük, majd megsütjük.
 Amikor kihűlt, kettévágjuk. A két részt rummal kevert gyümölcsízzel
összeragasztjuk és kockákra vágjuk. Minden egyes
kockára rumos lekvárral fél gerezd diót rakunk, majd a tál felett
a süteménykockákra puncsmázat csurgatunk.
⬤ Máz: 4 evőkanál vízből és 25 dkg porcukorból sűrű szirupot
főzünk, citromlevet és rumot adunk hozzá.

330. Csokis süti

                 15 dkg vajat, 3 tojássárgáját 15 dkg porcukorral habosra
kavarunk, majd adunk hozzá 7 dkg lisztet, csipetnyi sót,
7 dkg étcsokit gőzön megolvasztva, kis kakaót, fél csomag sütőport
és kevés szódabikarbónát, majd a 3 tojás kemény habját.
Zsírozott, lisztezett tepsibe öntjük. Tetejét darabos dióval megszórjuk
és megsütjük.

331. Dominósütemény

                    15 dkg vajból, 25 dkg liszttel, 10 dkg cukorral,
három szelet reszelt csokoládéval, 2 tojássárgájával tésztát gyúrunk,
kb. fél cm vastagra kinyújtjuk. Vajjal kikent tepsiben megsütjük.
Bevonjuk fehér cukormázzal, felszeleteljük, azután reszelt,
vízzel hígított, olvasztott csokoládéból, a dominó mintájára
pontokat rakunk rá.
⬤ Máz: 2 tojásfehérjét 15 dkg porcukorral jól kikavarunk.

332. Ila-szelet

                8 tojás keményre vert habjába lassanként belekeverünk
8 tojássárgáját. Majd 25 dkg cukrot, 20 dkg darált diót, 1
szelet reszelt csokoládét, 5 dkg mazsolát, 3 dkg vajat és 3 dkg
finom zsemlemorzsát vegyítünk bele. Jól összekeverjük. Vajjal
kikent tepsiben megsütjük, és négyszögletes darabokra vagdalva
tálaljuk.

333. Csokoládés kenyér

                       15 dkg Rama margarint habosra kavarunk
25 dkg porcukorral és 2 tojássárgájával, hozzáadunk 2 dl tejet,
6 dkg kakaót, végül a tojások felvert habját és 30 dkg lisztet.
Zsírozott, lisztezett közepes nagyságú tepsiben megsütjük. Lehet
lekvárral, mandula- vagy diókrémmel tölteni.

334. Csokoládés szelet

                       10 dkg zsírt 1 egész tojással és 20 dkg cukorral
habosra kavarunk. Ezután 1 csomag vaníliás cukrot, citromhéjat,
3 dkg kakaót és 25 dkg lisztet adunk hozzá. 2,5 dl tejjel csomómentesre
keverjük. Kilisztezett, zsírozott tepsiben sütjük.
⬤ Csokimáz: 2 egész tojást 1-2 evőkanál tejjel, 1 kávéskanál
liszttel sűrűre főzünk. Ezután 2 szelet olvasztott csokoládét és
5 dkg vajat adunk hozzá. Ezt a krémet még melegen a tészta tetejére
öntjük és késsel egyenletesen elsimítjuk. Végül csokoládédarával
meghintjük.

335. Olcsó sütemény

                    25 dkg porcukrot összekeverünk 1 tojással, 6
dkg vajjal, 5 dkg reszelt csokoládéval. Belevegyítünk fél csomag
sütőport, 2,5 dl tejet és végül 25 dkg lisztet. Jól összedolgozzuk,
és kikent, hosszúkás formában lassan megsütjük. Ha kihűlt,
felszeleteljük.

336. Puncsos sütemény

                      6 tojásfehérjét 20 dkg cukorral gőz fölött
felverünk. Levéve a tűzről, belekeverünk 6 tojássárgáját és 1 vaníliás
cukrot, 3 puncsízű pudingport. Ha nincs puncsos, más ízű
pudingporral is finom. Megsütjük.
⬤ 1. krém: 25 dkg Rama margarint 20 dkg porcukorral kikeverünk,
majd beleteszünk 3 tojássárgáját és fél dl rumot. A
kettőbe vágott tészta közé kenjük.
⬤ 2. krém: 3 tojásfehérjét gőzön 15 dkg cukorral kemény
habbá verünk. Még melegen a tészta tetejére kenjük.
⬤ Máz: A habra gőzön megolvasztott csokoládét kenünk, vagy
a következőkből készítünk mázt: 1 evőkanál forró víz, 2 evőkanál
kakaó, 3 evőkanál cukor, 5 dkg vaj.

337. Képviselőfánk

                   Egy nagyobb fazékban felforralunk 2 dl vizet és
adunk hozzá 10 dkg zsírt. Ha a zsír elolvadt, egyszerre öntsünk
hozzá 20 dkg lisztet és fakanállal addig kavarjuk, amíg összeáll.
A tűzről levéve, még forrón adjunk hozzá egyenként 5 egész tojást.
Mindegyik tojással külön-külön jól keverjük el. Egy zsírozott
sütőlapra 6 cm távolságban dió nagyságú halmokat rakjunk.
A tésztát 1 óráig pihentessük.
  Nagyon fontos a helyes sütés. Egyenletes, jó meleg sütőbe tegyük,
és 15 percig ne nyissuk ki a sütő ajtaját, mert a tészta
összeesik. 15-20 perc után 10 percig csendesebb tűznél ropogósra
sütjük. Ha nem sül elég ropogósra a tészta, összeesik. Sütés
után a fánk alját levágjuk, belsejét — kevés hártyaszerű tészta —
kiszedjük, az üreget vaníliakrémmel megtöltjük. Tetejét
meghintjük vaníliás cukorral, vagy karamellbe mártjuk. A karamellbe
mártást azonban töltés előtt végezzük.
⬤ Karamell: 20 dkg cukrot világossárgára pirítunk, hozzáöntünk
pár csepp ecetet, ami sokáig nyúlósan tartja. Ebbe mártjuk
a fánkok tetejét
⬤ Vaníliakrém: 3 tojássárgáját, 6 dkg lisztet, 10 dkg cukrot habosra
kavarunk. Felengedjük 3,5 dl tejjel. Folyamatos keverés
mellett keményre főzzük, amíg elválik a lábas aljától. A tűzről
levéve még forrón hozzákeverjük a tojások felvert kemény
habját.
  A krémesnél leírt vaníliakrém is nagyon finom hozzá.

338. Sajtos fánk

                 A képviselőfánk tésztáját kell megsütni, csak vaníliakrém
helyett sajtkrémmel töltjük meg.
⬤ Sajtkrém: gőz fölött 3 tojássárgájából, 2 dl tejszínből krémet
keverünk. A tűzről levéve 20 dkg reszelt Pannónia sajtot és 10
dkg vajat adunk hozzá.
