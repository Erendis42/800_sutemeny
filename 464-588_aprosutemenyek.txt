Az aprósütemények sokféleségükkel segítik a háziasszonyt a
vendéglátásban. A legtöbbet előre is el lehet készíteni. Könnyen
csomagolhatók.

Sós aprósütemények

464. Pogácsa

             1 dl tejben fél kávéskanál cukrot és 2 dkg élesztőt feloldunk,
45 dkg lisztet 35 dkg margarinnal elmorzsolunk. Ezután
az élesztőt a liszthez öntjük. 1 egész tojást és 1 tojássárgáját, ízlés
szerint sót adunk hozzá. Jól kidolgozzuk, és másnapig állni
hagyjuk. Akkor háromszor egymás után kinyújtjuk és hajtogatjuk,
közben 30-30 percet pihentetjük. Kinyújtjuk, késsel berácsozzuk
és szaggatjuk. Tojással megkenjük. A sütőlemezen is
pihentetjük 10 percet, ismét megkenjük tojással. Forró sütőben
sütjük.

465. Sós pogácsa

                 5 dkg élesztőt kevés tejben felfuttatunk. 25 dkg
margarint 60 dkg liszttel elmorzsolunk. Hozzáöntjük az élesztőt.
Borsot, paprikát, sót ízlés szerint adagolunk hozzá. 1 dl tejföllel
és 1 egész tojással, ha szükséges, kis tejjel összegyúrjuk. Jól kidolgozzuk,
duplájára kelesztjük. Kiszaggatjuk, tetejét tojással
megkenjük, köménymaggal megszórjuk. Forró sütőben
sütjük.

466. Tejfölös pogácsa (egyszerűbb)

                                   Langyos tejben 2 dkg élesztőt 2
dkg cukorral felfuttatunk. 50 dkg lisztet 10 dkg zsírral jól elmorzsolunk.
Hozzáadunk 1 tojássárgáját, az élesztőt 2 dl tejfölt,
sót, ha szükséges, langyos tejet. Jól kidolgozzuk, félkemény
rétestészta-keménységűre. Két órát kelesztjük, ezutám háromszor,
félórás időközönként, hajtogatjuk.

467. Tejfölös pogácsa (gazdagabb)

                                  Langyos tejben 3 dkg élesztőt cukorral
felfuttatunk. 50 dkg lisztet 25 dkg vajjal vagy margarinnal
elmorzsolunk, hozzáadjuk az élesztőt, 2 tojássárgáját, 2 dl
tejfölt, 1 dl tejet, sót. Gyenge rétestészta keménységű tésztát
kapunk, amit 30 percig deszkán pihentetünk. Utána kinyújtjuk
és háromba hajtjuk. Ezt még kétszer megismételjük 20 perces
pihentetések után. A tésztát ujjnyi vastagra kinyújtjuk, tetejét
késsel megrácsozzuk, és apró pogácsákat szaggatunk belőle. A
sütőlemezen előbb 10 percig pihentetjük, mert különben a pogácsa
sütés közben eldől. Ebből a tésztából még rudakat is készíthetünk.

468. Tejfölös pogácsa sajttal

                              Az előző tésztához 25 dkg reszelt sajtot
dagasztunk. Egy órát kelesztjük, majd 2 cm vastagra kinyújtjuk.
Késsel berácsozzuk, kiszaggatjuk. Tojással megkenjük és forró
sütőben megsütjük.

469. Sós, vajaspogácsa

                       40 dkg lisztből, 20 dkg vajból, 2 tojássárgájából,
kis kanál sóból kevés tejjel rétestészta keménységű tésztát
gyúrunk. Ezt hűvös helyen 35-40 percig pihentetjük. Akkor kinyújtjuk
1,5-2 cm vastagra, tetejét késsel bevagdaljuk, kis pogácsaszaggatóval
kiszaggatjuk, tojással megkenve, köménymaggal
meghintve, tepsibe rakjuk és megsütjük.

470. Vajaspogácsa

                  A tészta készítését lásd a Hajtogatott leveles vajastészták
c. fejezetben. A kidolgozott és lehűtött tésztát fél cm
vékonyra kinyújtjuk, középnagyságú, recés szélű fánkszúróval
kiszaggatjuk. Tetejét tojással megkenjük. Forró sütőben sütjük.

471. Vajaspogácsa másként

                          30 dkg lisztből 12 dkg vajjal, 6 dkg zsírral,
2 tojássárgájával, kevés rummal, sóval és tejföllel (melyben
1 dkg élesztőt olvasztunk föl) rétestészta lágyságú tésztát gyúrunk.
Jól kidolgozzuk, háromszor kinyújtjuk, pogácsaszaggatóval
kiszaggatjuk, tepsibe tesszük és másfél-két órát állni hagyjuk.
Sütés előtt megkenjük tojással, ha tetszik meghintjük köménymaggal.
Elég erős tűznél sütjük.

472. Hússal vagy sonkával töltött vajaspogácsa

                                               A jól lehűtött vajastésztát
(l. Hajtogatott leveles vajastészták) 3 mm vékonyra kinyújtjuk.
Közepes nagyságú fánkszúróval kiszaggatjuk, közepére
kevés darált sült húst vagy apróra vágott sonkahalmokat teszünk,
a tészta szélét vigyázva, tojással megkenjük és a másik
lappal befedjük. Tetejét is tojással kenjük meg, majd egyenletes
tűznél sütjük. Lehetőleg melegen tálaljuk. (Ehhez a pogácsához
jól használható a mirelit vajastészta is.)

473. Sonkás pogácsa

                    50 dkg lisztet 20 dkg margarinnal elmorzsolunk.
3 dkg élesztőt megkelesztünk, és a margarinos liszthez öntjük.
2 tojássárgájával, egy kiskanál sóval, ha szükséges, kis tejjel
tésztát gyúrunk, és egy órát kelesztjük. 1 cm vastagra, kör alakúra
kinyújtjuk. A kinyújtott tészta felére kis halmokat rakunk
a töltelékből.
⬤ Töltelék: 30 dkg darált sonka vagy füstölt hús, 10 dkg reszelt
sajt, kevés tejföl, bors, mustár. A tészta másik felét ráhajtjuk
(mint a barátfülénél), ahol a kis töltelékkúpocskák kidudorodnak,
benyomkodjuk a tésztát, majd pogácsaszaggatóval (vagy
derelyevágóval) kiszaggatjuk. Tojással megkenjük és szép pirosra
sütjük.

474. Káposztás pogácsa

                       Lereszelünk 50 dkg fehér káposztát, és fél
órára besózzuk. Ezután kinyomkodjuk és 2 evőkanál olajon egy
kiskanál cukorral, kevergetve szép barnára pirítjuk. Erősen
megborsozzuk, majd kihűtjük.
  Összegyúrunk 25 dkg réteslisztet 10 dkg Rama margarinnal,
egy kevés tejben megfuttatott 2 dkg élesztővel, 1 tojássárgájával,
sóval, és annyi tejföllel, hogy rugalmas tésztát kapjunk.
Langyos helyen duplájára kelesztjük, majd ujjnyi vastagra
nyújtjuk. Megkenjük pirított káposztával, összehajtogatjuk,
majd ismét kinyújtjuk. Ezt háromszor-négyszer ismételjük, végül
kétujjnyi vastagra kinyújtjuk. Tetejét rács alakban bevagdaljuk,
és a tésztát nagy pogácsaszaggatóval kiszaggatjuk. Tojásfehérjével
vagy pirospaprikával elkevert tejjel megkenjük.
Ezután még 10 percig kelesztjük, forró sütőben szép pirosra
sütjük.

475. Barna pogácsa

                   2 dkg cukor nélkül megkelesztett élesztőből, 40
dkg barna liszttel (20 dkg liszt, 20 dkg étkezési korpa) és 1 tojássárgájával,
sóval, rétestésztaszerű tésztát készítünk. Jól kidolgozzuk,
és 2 cm vastagságúra nyújtjuk. 15 dkg disznózsírt,
5 dkg vajat összekeverünk 5 dkg barna liszttel, és rákenjük a
kinyújtott rétestésztára. Háromszor hajtogatjuk, közben 20-20
percet pihentetjük, és minden hajtogatás előtt megkenjük olvasztott
disznózsírral. Pogácsákat szaggatunk ki belőle, 30 percig
pihentetjük a tepsiben, és sütés előtt megkenjük kevés feketekávéval.

476. Zsúrpogácsa

                 50 dkg lisztet 20 dkg langyos zsírral, fél evőkanál
sóval, 1 tojással, 1 csomag sütőporral, 4 dl tejföllel összegyúrunk.
A tésztát ujjnyi vastagra nyújtjuk, pogácsaszaggatóval
kiszaggatjuk, tetejüket tojással bekenjük. Közepes tűznél egyenletesen
megsütjük.

477. Finom pogácsa

                   50 dkg lisztet 15 dkg zsírral elmorzsolunk, fél
dl tejben 3 dkg élesztőt feloldunk és a liszthez öntjük. 1 dkg sót,
1 tojássárgáját adunk hozzá, és annyi tejföllel állítjuk össze,
hogy félkemény tésztát kapjunk. Félórás időközönként háromszor
hajtogatjuk. Pogácsákat szaggatunk belőle, tetejüket tojással
megkenjük és megsütjük.

478. Sajtos pogácsa

                    1 egész tojást, 2 dkg elmorzsolt élesztőt, 15 dkg
zsírt, 1 pohár tejfölt, sót, 20 dkg reszelt sajtot annyi liszttel gyúrunk
össze, hogy könnyen nyújtható tésztát kapjunk. 30 percet
pihentetjük, majd négyszer hajtogatjuk, negyedórás időközönként.
Pogácsákat szaggatunk belőle, tojással megkenjük, szép
pirosra sütjük.

479. Kiadós sajtos pogácsa

                           1 kg lisztet 25 dkg Rama margarinnal,
vagy 20 dkg zsírral, 20 dkg reszelt sajttal elmorzsolunk, 5 dkg
élesztőt kelesztünk és a lisztes anyagokhoz keverjük, majd 4 tojássárgáját,
2 dkg sót adunk hozzá. Jól kidolgozzuk, és egy éjszakát
pihentetjük. 2 cm vastagra kinyújtjuk, kiszaggatjuk. tojással
megkenjük, reszelt sajttal megszórjuk és megsütjük.

480. Sajtos pogácsa kétféle sajttal

                                    25 dkg füstölt és 20 dkg Óvári sajtot
lereszelünk, majd 4 dkg élesztőt 2 dl tejben simára keverünk.
20 dkg margarinnal 60 dkg lisztet elmorzsolunk, hozzáadjuk
a sajtot, az élesztős tejet és 4 dkg sót, 3 tojássárgáját. Jól
összedolgozzuk, és jégszekrényben kifagyasztjuk. Kinyújtás után
pogácsaszaggatóval kiszaggatjuk. 10 perces időközökben kétszer
megkenjük tojássárgájával. Forró sütőben sütjük.

481. Emeletes sajtos pogácsa

                             20 dkg lisztből, 15 dkg vajból, 10 dkg
reszelt parmezán és 10 dkg reszelt Pannónia sajtból, kevés sóból,
1 késhegynyi szódabikarbónából és 3 tojássárgájából tésztát
gyúrunk. Jól kidolgozzuk, 1 cm vastagra kinyújtjuk, kis pogácsaszaggatóval
kiszaggatjuk, tepsibe tesszük. Megkenjük tojással,
megsütjük. Sütés után Boci sajttal vagy mustáros vajjal 2-2
pogácsát összeragasztunk.

482. Juhtúrós pogácsa

                      3 dkg élesztőt kevés cukorral, fél dl tejben
felfuttatunk, majd 2 evőkanál liszttel összekeverjük, és újból
felfuttatjuk. 50 dkg lisztet, 25 dkg juhtúrót, 20 dkg Óvári sajtot
reszelve, 2 db tojást, kis törött borsot és sót a kovásszal együtt
összegyúrunk. Dupjájára kelesztjük. Kinyújtjuk, kiszaggatjuk,
tojással megkenjük, reszelt sajttal megszórjuk. Szép pirosra sütjük.

483. Töltött túrós pogácsa

                           25 dkg áttört, száraz tehéntúróból, 25 dkg
lisztből, 25 dkg margarinból, 2 tojássárgájából, sóból tésztát
gyúrunk. Jól kidolgozzuk, kinyújtjuk 1 ujjnyi vastagra, pogácsaszaggatóval
kiszaggatjuk, tojással megkenjük és szép világosra
sütjük. Mikor kihűltek, kettévágjuk, vajjal megkenjük, és
sonkát teszünk a közepébe.

484. Túrópogácsa

                 50 dkg lisztet, 10 dkg zsírt, 50 dkg túrót, kevés tejben
feloldott 2 dkg élesztővel vagy 1 csomag sütőporral, kevés
sóval, 1 egész tojással, 2-3 kanál tejföllel összegyúrunk. Kiszaggatjuk.
Tojással megkenjük, világosra sütjük.

485. Hajtogatott túrós pogácsa

                               50 dkg lisztet, 25 dkg margarint, 1 tojást,
25 dkg túrót, 2 dl tejfölt, 10 dkg reszelt sajtot, 4 dkg élesztőt,
1 kávéskanál sót összegyúrunk. A tésztát háromszor, 30 percenként,
hajtogatjuk. Hajtogatáskor megszórjuk reszelt sajttal.
Ezután kinyújtjuk, kiszaggatjuk. A pogácsák tetejét tojással
megkenjük, és reszelt sajttal megszórjuk. Forró sütőben sütjük.

486. Tepertős pogácsa (nagyobb adag)

                                     1 kg liszttel, 1 tojással, 1 evőkanál
ecettel, ízlés szerinti sóval, 1 kanál zsírral, tejben flefuttatott
5 dkg élesztővel rétestésztát készítünk. Kinyújtjuk, és rákenünk
50 dkg darált tepertőt. 30 percenként háromszor hajtogatjuk,
közben meleg helyen pihentetjük. Az utolsó pihentetés
után kinyújtjuk, késsel berácsozzuk, tetejét tojással megkenjük,
forró sütőben sütjük.

487. Omlós tepertős pogácsa

                            30 dkg lisztből, 8 dkg darált tepertőből,
10 dkg tiszta disznózsírból, 2 tojássárgájából, 1,5 dl tejfölben feloldott
2 dkg élesztőből és egy csapott kávéskanál sóból tésztát
gyúrunk. Annyi tejfölt tegyünk bele, hogy a rétestésztánál valamivel
puhább legyen a tészta. Jól kidolgozzuk, azután 2 cm vastagra
hagyva, tetejét késsel bevagdosva, pogácsaszaggatóval kiszaggatjuk.
Tepsibe téve 1-1,5 óráig pihentetjük, azután tojással
megkenjük és jó meleg sütőben megsütjük.

488. Leveles tepertős pogácsa I.

                                 40 dkg lisztet fél csomag sütőporral,
2 tojássárgájával, 2 evőkanál erős rummal, csipetnyi borssal, ízlés
szerinti mennyiségű sóval és szükség szerinti tejföllel könnyen
gyúrható tésztává dolgozzuk össze. A tésztát félujjnyi
vastagra kinyújtjuk, langyos zsírral megkenjük, majd apróra
darált tepertővel megszórjuk. Ezt négyszer-ötször megismételjük.
Összesen 25 dkg tepertőt használunk fel. Az utolsó nyújtás
előtt a tésztát fél óráig hideg helyen pihentetjük, legvégül ujjnyi
vastagra nyújtjuk, és közepes nagyságú pogácsaszaggatóval
kiszaggatjuk. Tojással megkenjük, forró sütőben sütjük.

489. Leveles tepertős pogácsa II.

                                  2 dkg élesztőt langyos tejben feloldunk,
és 50 dkg liszt, 1 dl tejföl, 3-4 evőkanál bor, 5 dkg zsír, só
hozzáadásával rétestésztát készítünk. Kinyújtjuk, és rákenjük a
35 dkg darált tepertőt. 20 perces időközönként, négyszer hajtogatjuk,
közben meleg helyen kelesztjük. Kiszaggatás után tojással
megkenjük, és forró sütőben kisütjük.

490. Leveles tepertős pogácsa III.

                                   30 dkg apróra vágott vagy megdarált
és 10 dkg liszttel elmorzsolt tepertőt tésztává gyúrunk. Ezután
20 dkg lisztből, 2 tojássárgájából, sóból, 1 evőkanál rumból
és tejfölből szintén tésztát gyúrunk. Se kemény, se túl lágy ne
legyen. kinyújtjuk, és a tepertős tésztát rákenjük. Ezután
együtt összehajtjuk és kinyújtjuk a két tésztát. Az összehajtást
és kinyújtást háromszor megismételjük, közben néhány percnyi
pihenőt tartunk, majd késsel bevagdossuk, kiszaggatjuk, tojással
megkenjük és kisütjük.

491. Réteges tepertős pogácsa

                              2 dkg élesztőt 1 dl langyos tejben megfuttatunk,
majd 50 dkg liszttel, sóval, 5 dkg zsírral és szükséges
mennyiségű tejjel, valamint 2-3 evőkanál borral rétestésztát
gyúrunk. Jól kidolgozzuk, és vékonyra nyújtjuk. Rákenjük a
35 dkg darált tepertőt, és az egészet felcsavarjuk, mint egy tekercset.
Nyújtófával kissé ellapítjuk, felébe egymásra hajtva 30
percig langyos helyen pihentetjük. Akkor ismét kinyújtjuk és az
előbbi módon felcsavarjuk. Összesen háromszor nyújtjuk ki, 30
perces pihentetéssel. Végül 2 cm vastagra kinyújtva tetejét megrácsozzuk,
középnagyságú szaggatóval kiszúrjuk, tetejét tojással
megkenjük és erős tűznél 15 percig sütjük. (A pogácsákat gyorsan
kell sütni, mert különben kiszáradnak!)

492. Hortobágyi tepertős pogácsa

                                 50 dkg lisztet 1 csomag sütőporral,
10 dkg zsírral, 2 egész tojással, kevés sóval rétestészta keménységűre
gyúrunk. Ha szükséges, tehetünk bele tejfölt. Kinyújtjuk,
és 25 dkg darált tepertőt kenünk rá. Összehajtjuk. Hidegen fél
órát pihentetjük. Még kétszer kinyújtjuk és hajtogatjuk, majd
pihentetjük. Legvégül ujjnyi vastagra nyújtjuk, késsel berácsozzuk.
Kis szaggatóval kiszaggatjuk, tojással megkenjük, forró
sütőben sütjük.

493. Egyszerű tepertős pogácsa

                               Kevés langyos tejben kevés cukorral
2 dkg élesztőt megfuttatunk. 35 dkg réteslisztet, 20 dkg darált
tepertőt 2 tojássárgájával, sóval, törött borssal, kb. 1,5 dl tejföllel
és az élesztős tejjel összegyúrunk. Alaposan kidolgozzuk, végül
öntünk bele egy evőkanálnyi olajat. Cipót formálunk a tésztából,
és lisztezett tálban langyos helyen letakarva 1,5 óráig kelesztjük.
  Ezután ujjnyi vastagra nyújtjuk, pogácsaszaggatóval kiszaggatjuk,
tojással megkenjük. Még a sütőlemezen is kelesztjük 10
percig. Forró sütőben megsütjük szép pirosra.

494. Pástétomkosárkák

                      Az elkészített leveles vajastésztát két részre
osztjuk. Mind a két részt 3-4 mm vastagra nyújtjuk ki, és tetszés
szerinti nagyságú pogácsaszaggatóval kiszaggatjuk. Kettőt-kettőt
egymásra teszünk (az alsót vékonyan megkenjük tojással),
a felső közepét jóval kisebb pogácsaszaggatóval kiszaggatjuk.
Az így nyert kis pogácsákat is tepsibe rakjuk, megkenjük
a tetejüket, megsütjük. A nagy pogácsákon levő nyílást tetszés
szerint tölthetjük párolt, borsozott vagdalt hússal, gombával, velővel
stb. A ráillő kis pogácsákkal letakarjuk, és melegen tálaljuk.

495. Sós rudak

               65 dkg lisztet 20 dkg margarinnal vagy 15 dkg zsírral
és 2 dl tejben megfuttatott 3 dkg élesztővel, sóval, köménymaggal
összegyúrunk. Egy órát kelesztjük, kinyújtjuk. Tojással
megkenjük, és derelyevágóval feldaraboljuk, majd szalmasárgára sütjük.

496. Sós rudacskák

                   2 dkg élesztőt fél dl langyos tejben, egy kávéskanál
cukorral felfuttatunk. 30 dkg lisztet 20 dkg margarinnal
elmorzsolunk, hozzáadjuk az élesztőt, 1 tojássárgáját, sót és kevés
tejet. Összegyúrjuk. A tészta ne legyen lágy. Fél cm vastagra
kisodorjuk, és 8-10 cm-es rudakra vágjuk. Felvert egész tojással
megkenjük, sóval és köménymaggal megszórjuk. A sütőlemezen
2-3 cm távolságra rakjuk egymástól, és közepesen meleg
sütőben világos rózsaszínűre sütjük.

497. Finom sós rúd

                   40 dkg lisztből, 20 dkg vajból, 3 tojássárgájából
2-3 kanál tejfölben elkevert 1 dkg élesztőből és sóból tésztát
gyúrunk. Jól kidolgozzuk, 1 cm széles, fél cm vastag, 9-10 cm
hosszú rudacskákat formálunk belőle. Tojással megkenjük, sóval
és köménymaggal meghintjük, megsütjük.

498. Sós ropogós (olcsó, finom)

                                55 dkg finomlisztet összegyúrunk 15
dkg zsírral, vagy 20 dkg Rama margarinnal (zsírral jobb!), 2 dkg,
kevés tejben felfuttatott élesztővel, és annyi sóval, hogy a nyers
tészta jó sós legyen. Legalább egy óráig hűvös helyen pihentetjük,
majd ujjnyi vastag téglalappá nyújtjuk. Derelyemetélővel,
vagy késsel kisujjnyi széles csíkokat vágunk belőle, akkorákat,
hogy egy közepes nagyságú tepsiben, keresztben végig érjen.
Tojással megkenjük, és forró sütőben szép pirosra sütjük.

499. Sós stangli

                 25 dkg lisztből, 15 dkg vajból, 1 tojássárgájából, fél
kávéskanál sóból és annyi tejfölből, hogy rétestészta keménységű
legyen, tésztát gyúrunk. 1 óráig hideg helyen pihentetjük,
ezután vékonyra ksiodorjuk, háromszorosan összehajtjuk és újra
1 órát pihentetjük. Ezt az eljárást még egyszer megismételjük,
végül fél cm vastagra kinyújtjuk, megkenjük, sóval, köménymaggal
behintjük és tepsiben megsütjük.

500. Sajtos stangli

                    30 dkg lisztet összedolgozunk 10 dkg reszelt sajttal,
hozzákeverünk 2 evőkanál tejben, 1 kiskanál cukorral feloldott
2 dkg élesztőt, 2 evőkanál tejfölt, 15 dkg vajat, sót. Jól kidolgozzuk,
kisujjnyi vastagságúra nyújtjuk, és rudakra vágjuk.
Megkenjük tojással, reszelt sajttal meghintjük, és közepesen
meleg sütőben megsütjük. A tésztát elkészíthetjük úgy is, hogy
nyújtófával fél cm vastagságúra nyújtjuk, kis késsel egyforma
rudacskákra vágjuk és rárakjuk a sütőlapra, megkenjük, sajttal
meghintjük, és kisütjük.

501. Sajtos rúd

                30 dkg lisztet összemorzsolunk 15 dkg margarinnal,
1 tojássárgájával, 2 dkg élesztővel és 10 dkg reszelt sajttal, tejföllel
jól gyúrható tésztává gyúrjuk. (Só, bors ízlés szerint.)
1 órát pihentetjük. 1 cm vastagra nyújtjuk, tetejét megkenjük
tojással, meghintjük reszelt sajttal. Kb. 1,5 cm széles rudakat
vágunk belőle derelyevágóval. Szalmasárgára sütjük.

502. Sajtos-sós sütemény

                         20 dkg vajjal, késhegynyi szódabikarbónával,
kevés sóval, 25 dkg rétesliszttel, 20 dkg reszelt sajttal, kevés
tejjel tésztát gyúrunk. Tetejét tojással megkenjük, reszelt
sajttal megszórjuk, forró sütőben sütjük. Készíthető belőle
keksz, pogácsa vagy rúd is.

503. Sajtos ropogós

                    45 dkg lisztet 25 dkg margarinnal és 20 dkg reszelt
sajttal, 1 kávéskanál sóval, 1 pohár tejföllel összegyúrunk.
Kb. fél órát pihenni hagyjuk, majd félujjnyi vastagságúra kinyújtjuk,
megkenjük tojásfehérjével, megszórjuk 5 dkg reszelt
sajttal, és derelyevágóval szabályos csíkokra vágjuk. Megsütjük.

504. Sajttal töltött rudacskák

                               1 dl vizet felforralunk 10 dkg vajjal,
ezután 10 dkg lisztet teszünk hozzá. Összekavarjuk és levesszük
a tűzről. Ezután, még melegen, 3 egész tojást keverünk egyenként
a masszához, valamint 10 dkg reszelt sajtot és 2 evőkanál
tejfölt. Nyomózsákba tesszük és kizsírozott, kilisztezett tepsire
pálcikákat nyomunk. Forró sütőben kisütjük, és sütés után, amikor
a pálcikák már megnőttek, száradni hagyjuk a kihűlő sütőben.
Egy kis tejföllel elkevert reszelt sajttal megtöltjük úgy,
hogy a szélét kissé felvágjuk. Melegen szolgáljuk fel.

505. Juhsajtos rúd

                   2 dkg élesztőt kevés tejben felfuttatunk. 50 dkg
lisztet 25 dkg margarinnal és 25 dkg juhtúróval elmorzsolunk.
Beleöntjük az élesztőt. Sóval, borssal és piros paprikával ízesítjük.
Tésztát gyúrunk, kinyújtjuk, derelyevágóval rudakat vágunk
belőle, megkenjük tojással, megszórjuk köménymaggal.
Forró sütőben világosra sütjük.

506. Sós perec

               1 kg liszthez adunk 12 dkg zsírt, 2 dkg sót, 3 dkg élesztőt,
fél liter tejet. Összegyúrjuk, nudlikra vágjuk, és pereceket
formálunk belőle. A sütőlemezen fél órát pihentetjük.
  Amíg sül, 5 dkg sót, 3 dkg lisztet fél dl vízben jól elkeverünk.
Ha a perecek félig megsültek, megspricceljük őket a sós, lisztes, vizes
keverékkel, és befejezzük a sütést.

507. Sajtos tallér

                   25 dkg margarinnal 60 dkg lisztet és 20 dkg reszelt
Pannónia sajtot elmorzsolunk, majd 2 egész tojást, 1 sütőport,
sót, borsot, köményt adunk hozzá. Tejjel összeállítjuk, ostyasütőben
gázlángon megsütjük. Kiadós, finom.

508. Török sajttekercsek

                         Először sajtkrémet készítünk: négy csapott
evőkanál lisztet 2 dl tejjel simára keverünk, beledobunk 4 dkg
vajat, és kavargatva sűrűre főzzük. Kevés sóval és reszelt szerecsendióval
ízesítjük. Miután levettük a tűzről, belekeverünk 10-10 dkg
reszelt parmezán és füstölt sajtot. Ha teljesen kihűlt eldolgozzuk
2 nyers tojással és egy csokor finomra vágott petrezselyemmel.
Széthajtunk egy csomag réteslapot úgy, hogy két-két
lap egymáson maradjon, de a közüket olvasztott vajjal megkenjük.
Ezekből a dupla lapokból 10⨉10 cm-es négyzeteket
vágunk, és a közepükre egy csíkban sajtkrémet halmozunk. Először
a tészta két szélét hajtjuk rá, majd egyenként összegöngyöljük.
Kiolajozott tepsire fektetjük, és a tetejüket olvasztott
vajjal bőven megkenjük. Forró sütőben, élénk tűznél szép pirosra
sütjük. Vigyázzunk, nagyon hamar elkészül! Forrón, esetleg
este egy pohár sörrel vagy egy csésze teával tálaljuk.

509. Kanadai quiche (ejtsd: kis)

                                 15 dkg lisztet összegyúrunk 5 dkg
vajjal vagy Rama margarinnal, 1 tojássárgájával és egy kevés
sóval. Fél óráig hűvös helyen pihentetjük, majd akkora lappá
nyújtjuk, hogy kibélelhessünk vele egy kisebb tepsit vagy egy
nagy tortaformát, és félig megsütjük. Kiolvasztunk 10 dkg, kis
kockákra vágott füstölt szalonnát, és a tűzről levéve belereszelünk
egy közepes fej vöröshagymát. Beleöntünk 2 dl tejszínt
vagy tejfölt, hozzáadunk 4 nyers tojást és sóval, őrölt borssal
ízesítve, alaposan kikeverjük. Végül Hozzáadunk egy csomó
zöldjével együtt összevagdalt újhagymát és a tésztalapra öntjük.
Tetejére 5 dkg reszelt sajtot szórunk, és forró sütőben addig sütjük,
amíg a tészta alja szép rózsaszínű lesz és a tetején lévő tojáskrém
megkocsonyásodik. A sajt ne piruljon sötétre, mert akkor
keserűvé válik. Adhatjuk nagyobb kockákra vágva, egy csésze
teával vagy egy pohár sörrel vacsorára melegen, de kihűtve
2⨉2 cm-es apró kokákra vágva, kitűnő sós harapnivaló.

510. Sonkás kifli (borkorcsolya)

                                 15 dkg vajból vagy zsírból, 25 dkg
lisztből, kevés sóval, 2 evőkanál tejföllel, 1 tojással jól kidolgozott
tésztát készítünk. Egy órát hűvös helyen pihentetjük, azután
késfokvékonyra nyújtjuk, fánkszaggatóval kiszaggatjuk.
⬤ Töltelék: 30 dkg darált főtt sonkát 6 kanál tejföllel, 1 főtt tojássárgájával
nagyon jól kikeverünk. A tésztákat megtöltjük,
kifliket formálunk belőlük. Tepsibe rakjuk, tojással megkenjük.
Forró sütőben gyorsan megsütjük. Melegen is, hidegen is jó.

511. Sonkával töltött kifli

                            Az előző recept szerint készült vajastésztát
nagyon vékonyra kinyújtjuk, és háromszögeket vágunk belőle.
A háromszög szélesebbik oldalára apróra vágott sonkát helyezünk,
a tészta csúcsát tojással megkenjük, felsodorjuk, és kifliket
formálunk belőle. Úgy helyezzük a sütőlapra, hogy a háromszög
csúcsa alul legyen, mert így tartja a formáját. Világos
rózsaszínűre sütjük.

512. Sörkifli

              fél dl langyos tejben 1 kiskanál cukorral 2 dkg élesztőt
felfuttatunk. Hozzáadjuk 50 dkg liszthez, és 1 kávéskanálnyi sóval,
annyi langyos tejjel, amennyi szükséges, rétestésztát gyúrunk.
Jól kidolgozzuk. Négy cipót formálunk belőle, egyenként
kinyújtjuk kerekre, és megkenjük 6-6 dkg vajjal. Mindegyiket
nyolc cikkbe vágjuk, felülről lefelé haladva felsodorjuk, kifliket
formálunk, sütőlemezre rakjuk, sós köménymaggal megszórjuk,
és meleg helyiségben két óráig pihentetjük. Jó forró sütőben
10-15 percig pirosra sütjük.

513. Omlós kifli

                 30 dkg lisztből 6 evőkanál vízzel, 25 dkg margarinnal,
1 evőkanál ecettel, kevés sóval, fél csomag sütőporral tésztát
készítünk. Előző este jól kidolgozzuk, hideg helyen állni
hagyjuk. Kinyújtjuk, nagy fánkszaggatóval kiszaggatjuk, a következő
krémmel megtöltjük: 30 dkg sonkát ledarálunk, összekeverjük
10 dkg reszelt sajttal, 1 evőkanál tejföllel, borssal,
mustárral. A tésztából kifliket formálunk. Tojással megkenjük,
forró sütőben kisütjük. Melegen tálaljuk.

514. Sonkás fánk

                 5 dkg vajat jól elkeverünk 1,5 dl tejföllel, 2 dkg
reszelt sajttal és három tojássárgájával, végül hozzávegyítjük a
tojások habbá vert fehérjét és 18 dkg apróra vágott vagy darált
sonkát. Az így nyert keveréket liszttel meghintett tepsire kenjük,
a sütőben néhány percig sütjük, majd megkenjük a tetejét
tejföllel. Visszatéve a sütőbe szép barna-pirosra sütjük. Ha készen
van, pogácsaszaggatóval kiszaggatjuk, melegen tálaljuk.

515. Borsos koszorúcskák

                         50 dkg lisztet elmorzsolunk 15-20 dkg libazsírral.
Hozzágyúrunk 2 tojást, 1 evőkanál rumot, kevés sót, 1
kiskanál törött borsot és annyi bort, hogy kelttészta keménységű
legyen. Jól kidolgozzuk és 1,5-2 óráig pihenni hagyjuk. Azután
hármas fonással kis kalácskákat fonunk belőle, és ezeket
koszorú alakban hajtjuk össze. Tepsibe rakjuk, megkenjük libazsírral
és világossárgára sütjük.

516. Nimródtáska

                 40 dkg lisztet elegyítünk fél csomag sütőporral, 1
egész tojással, 15 dkg zsírral, kávéskanálnyi sóval és annyi tejföllel,
hogy közepes lágy tésztát nyerjünk. A tésztát félujjnyi
vastagra nyújtjuk, négyzet alakúra vágjuk.
⬤ Töltelék: 35 dkg füstölt tarját ledarálunk, ízlés szerint teszünk
bele törött borsot, mustárt, reszelt sajtot és egy tojást.
Ezzel jól eldolgozzuk. A négyzetek közepére egy csíkba helyezzük
a tölteléket, rúdba hajtjuk. A két végét megnyomkodjuk, tojással
megkenjük, forró sütőben megsütjük.

517. Sós és sajtos teasütemény

                               50 dkg lisztet, 2 dkg élesztőt, 25 dkg
Rama margarint, 20 dkg reszelt sajtot, 1 dl tejfölt, 2 tojássárgáját,
1 dkg sót összedolgozunk. Pár órát pihentetjük. Különböző
formákra kiszaggatjuk és megsütjük.

518. Francia sajtos keksz

                          35 dkg lisztet, 35 dkg reszelt Pannónia sajtot,
25 dkg vajat és 6 kanál tejfölt összegyúrunk. Másfél órát
pihentetjük, majd fél cm vastagra kinyújtjuk, 3 cm átmérőjű pogácsaszaggatóval
kiszurkáljuk, és világosra sütjük.
  A kihűlt kekszet az alábbi töltelékkel töltjük meg: 10 dkg vajat
15 dkg reszelt Pannónia sajttal kikeverünk, miközben beleadunk
3 evőkanál tejfölt, ízlés szerint sót és kevés piros paprikát.
Ezzel a töltelékkel 2 kekszlapot jó vastagon megtöltünk és
tálalás előtt 10 perccel a meleg sütőbe tesszük, ahol a krém
megpuhul és pikáns ízt kap. Melegen tálaljuk.

519. Sajtos aprósütemény

                         10 dkg vajból, 5 dkg reszelt parmezán és
5 dkg szintén reszelt Pannónia sajttal, 15 dkg liszttel, két tojássárgájával,
sóval tésztát gyúrunk. Jól kidolgozzuk, késpengevastagra
nyújtjuk, és tetszés szerinti nagyságú kekszformával kiszaggatjuk.
Liszttel meghintett tepsiben világossárgára sütjük.
Nem kenjük meg tojással, mert ha sötétre sül, könnyen megkeseredik.

520. Sajtos keksz

                  15 dkg lisztből, 15 dkg vajból, 15 dkg reszelt Pannónia
sajtból 1 tojással, sóval és paprikával tésztát gyúrunk.
3 mm vastagságúra nyújtjuk, és kekszformával kiszaggatjuk.
Tojásfehérjével megkenve, reszelt sajttal meghintve megsütjük.

521. Sós keksz

               Félkemény tésztát készítünk 25 dkg liszt, 8 dkg vaj
vagy margarin, 2 tojássárgája, késhegynyi szódabikarbóna, 1 dl
tejföl, csepp só hozzáadásával. 3 mm vastagságúra kinyújtjuk,
cakkos szélű kekszvágóval kiszaggatjuk, vagy derelyemetélővel
négyszögekre vágjuk, tetejét tojással megkenjük, sóval, köménymaggal
meghintjük és világos rózsaszínűre sütjük.

522. Borgörgető

                30 dkg lisztből, 15 dkg vajból 2 tojássárgájával, sóval
és tejjel jó kemény tésztát gyúrunk. Fél óráig pihentetjük,
majd késfokvastagságúra nyújtjuk, és tetszés szerinti formákra
kiszaggatjuk vagy felvágjuk, megszurkáljuk, kikent tepsibe
tesszük, tojássárgájával megkenjük, sóval meghintjük és lassú
tűznél megsütjük.

Édes aprósütemények

523. Darált tészta

                   40 dkg lisztet 25 dkg margarinnal, 15 dkg darált
dióval, evőkanálnyi rummal, 1 citrom héjával, 1 tojássárgájával
kemény tésztává gyúrunk. Néhány órát pihentetjük. Húsdarálón
megfelelő formákon átdaráljuk. Előmelegített sütőben világosra
sütjük.

524. Aprósütemény

                  60 dkg lisztet 20 dkg porcukorral, 25 dkg kókuszreszelékkel,
25 dkg vajjal, 2 egész tojással, kevés sóval, 1 evőkanál
rummal vagy tejjel, 1 csomag vaníliás cukorral, 1 csomag
sütőporral összegyúrunk. Húsdarálón különféle formákat nyomunk
ki. Előmelegített sütőben világosra sütjük.

525. „Őszibarack“

                  15 dkg zsírt 20 dkg porcukorral és 1 citrom reszelt
héjával habosra kavarunk. Adunk hozzá késhegynyi szódabikarbónát,
fél citrom levét, 2 tojást és annyi lisztet (kb. 30-40 dkg),
hogy nyújtható legyen. A kb. fél cm vastagra kinyújtott tésztát
kisméretű pogácsaszaggatóval kiszúrjuk, ezután lisztezett fél
dióhéjakra ráformázzuk, és sütőben világosra sütjük.
  Közben elkészítjük a tölteléket: 20 dkg vajat 20 dkg porcukorral,
1 evőkanál kakaóval és fél citrom levével habosra kavarunk.
Hozzáadunk 30 dkg darált diót, 1 dl rumot. Belekeverhetjük az
esetleg letöredezett tésztadarabokat is. Sütés után a féldióhéjakat
kiszedjük a tésztából. Helyére krémet töltünk, majd két
tésztát összeragasztunk.
  Ecsettel a tészta egyik felét mandulaaromával zöldre, a másikat
narancsaromával pirosra festjük. Kristálycukorba mártjuk,
és mignonpapírban tálaljuk.

526. Mandulás perec

                    25 dkg lisztből, 25 dkg vajból, 25 dkg darált
mandulából, 25 dkg cukorból, kevés fahéjból 3 tojással tésztát
állítunk össze. Apró pereceket készítünk belőle és kisütjük.

527. Mandulaforgács

                    15 dkg vajat, 15 dkg cukrot, 15 dkg lisztet és 15
dkg hámozott, darált mandulát (tojás nélkül) addig gyúrunk a
deszkán, amíg nyújtható lesz, majd fél cm vastagra kinyújtjuk.
Hosszú rudacskákat vágunk belőle, megsütjük és vaníliás cukorral
behintjük.

528. Belgrádi kenyér

                     6 tojást 50 dkg cukorral kikavarunk. Azután
hozzávegyítünk 50 dkg hámozott, kockára vágott, pirított mandulát,
1 dkg fahéjat, 1 citrom reszelt héját, 5 dkg kockára vagdalt
citromhéjat és 35 dkg lisztet. 1-2 dkg liszt hozzáadásával
könnyedén kidolgozzuk. 1 cm vastag, ujjnyi széles és ujjnyi
hosszúságú cipócskákat formálunk belőle, és vajjal kikent, liszttel
meghintett tepsiben, jó meleg sütőben világosbarnára megsütjük.

529. Csemege kétszersült (Sokáig eltartható teasütemény)

                                                         6 db habbá
vert tojásfehérjét összekeverünk 15 dkg porcukorral és újra verjük,
hogy jó kemény legyen. Belevegyítünk 15 dkg lisztet, 5 dkg
hámozott, darált mandulát és 5 dkg meleg vajat. Hosszúkás kikent,
meglisztezett formában megsütjük. Amikor kihűlt, felszeleteljük,
és lehetőleg másnap a sütőben szép barnapirosra sütjük.
Még forrón vaníliás cukorban megforgatjuk.

530. Fahéjas csemege

                     2 tojás habbá vert fehérjébe belekeverünk 25 dkg
cukrot, 25 dkg hámozott, őrölt mandulát, fél citrom levét,
1 mokkáskanál törött fahéjat, kevés szódabikarbónát és annyi
lisztet, hogy a tésztát jól kidolgozhassuk. 3 mm vastagra nyújtjuk,
és különböző kekszformákkal kiszaggatva, kikent, meghintett
tepsiben megsütjük.

531. Atti-szelet

                 10 dkg pirított, őrölt mogyorót, 10 dkg pirított, apróra
tört cukrot összekeverünk. Együtt újra megdaráljuk vagy
megtörjük. 10 dkg vajat, 10 dkg cukrot 2 tojássárgájával gőzön
sűrűre főzünk, belekeverjük a mogyorós cukrot, és 2 nagy ostyalap
közé kenjük.

532. Datolyaszelet

                   25 dkg hámozott vagdalt mandulát, 25 dkg vagdalt
datolyát, 25 dkg porcukrot 5 tojásfehérjével gőzön sűrűre
főzünk. Azután két nagy ostyalap közé kenjük, és hideg helyre
tesszük.

533. Császárfánk

                 20 dkg vajat, 35 dkg lisztet, fél csomag sütőport
jól eldolgozunk, azután 15 dkg héjazott őrölt mandulát, 2 csomag
vaníliás cukrot, 2 tojást és 2 evőkanál rumot adunk hozzá,
tejjel összegyúrjuk. Vékonyra nyújtjuk, és nagyobb pogácsaszaggatóval
kiszaggatjuk. Sütés után a kihűlt korongocskákból
kettőt-kettőt baracklekvárral összeragasztunk, majd olvasztott
csokoládéval vonjuk be.

534. Orosz teasütemény

                       12 dkg cukrot 2 egész tojással, 12 dkg vajjal
és negyed csomag sütőporral kevert 25 dkg liszttel jól nyújtható
tésztát gyúrunk. A tészta kétharmad részét kinyújtjuk, pogácsaszaggatóval
kiszaggatjuk. A korongocskák közepére a következő
keveréket halmozzuk: 15 dkg mandulát ledarálunk,
adunk hozzá 15 dkg cukrot és fél dl tejjel jól összekeverjük.
A tejes keverékhez adunk fél csomag vaníliás cukrot, 4 dkg mazsolát,
kevés tört fahéjat és 5 dkg vajat.
  A félretett tésztából ceruzavastag szálakat sodrunk, melyeket
kereszt alakban a süteményre nyomunk. Forró sütőben sütjük,
bőven meghintjük vaníliás cukorral.

535. Svábkenyér

                25 dkg vajat simára keverünk, hozzáadunk 10 dkg
őrölt mandulát, 10 dkg cukrot, 10 dkg lisztet, 1 egész tojást. Citromhéjjal,
fahéjjal, ízlés szerint ízesítjük, jól kidolgozzuk, kinyújtjuk,
különböző formákkal kiszaggatjuk, tojással megkenjük, megsütjük.

536. Mandulás kosárkák

                       5 dkg vajat habosra keverünk, azután belevegyítünk
kanalanként 10 dkg cukrot, 10 dkg hámozott, őrölt
mandulát, végül 10 dkg finomlisztet, és kevés reszelt citromhéjat.
Jól összegyúrjuk, a vajjal kikent kis alufólia formákat kibéleljük
a tészta egy-egy darabkájával és világosbarnára sütjük.
A formából kiszedve a kihűlt tésztákat vaníliás cukros (esetleg
gesztenyés) tejszínhabbal vagy vaníliakrémmel töltjük meg.

537. Emília

            10 dkg vajat, 5 dkg porcukrot, 10 dkg lisztet, 2 dkg kakaót,
1 tojást összegyúrunk, és hosszúkás formájú, 6-7 mm vastag
négyszögletes lapot nyújtunk ki belőle. Lapos tepsire tesszük
és megsütjük.
⬤ Töltelék: 10 dkg hámozott és hosszúkásra vagdalt mandulát,
20 dkg cukrot összekeverünk 3 tojásfehérjével s egy kis reszelt
citromhéjjal. A megsült és még meleg tésztalap tetejét bevonjuk
tetszés szerinti lekvárral, és egyenletesen, simán rákenjük a tölteléket,
majd ha kihűlt, mázzal bevonjuk.
⬤ Máz: egy tojásfehérjéhez annyi porcukrot keverünk, hogy
tejfölsűrűségű legyen. Még kevés citromlevet öntünk hozzá, és
jól kikeverjük. Ezt a mázat egyenletesen rákenjük a bevont
tésztalapra. Langyos sütőbe tesszük, amíg hártya képződik rajta,
végül tetszés szerinti nagyságú, hosszúkás darabokra vágjuk.

538. Ribizkés kosárka

                      12 dkg porcukrot 3 dkg liszttel, kevés fahéjjal,
apróra vágott narancshéjjal, 12 dkg hámozott mandulával
— amelyeket hosszúkás szeletekre vágunk —, 4 tojásfehérje felvert
habjával összekeverünk. Gőz fölött addig főzzük, amíg a
cukor szálat ereszt. Vigyázzunk, hogy a mandula szét ne főjön!
Ostyalapokra kanállal kis halmokat teszünk, mélyedést formálunk
a közepére, meghintjük cukorral, és lassú tűznél megsütjük.
Sütés után ribizlit, epret vagy málnát helyezünk a halmocskák
mélyedésébe.

539. Fahéjas perecek

                     30 dkg cukrot jól elkeverünk 3 egész tojással,
azután belevegyítünk másfél dkg törött fahéjat, fél citrom reszelt
héját, 15 dkg darált mandulát és annyi lisztet, hogy jól
gyúrható tészta legyen belőle. Kis pereceket formálunk, kikent
tepsibe rakjuk, megkenjük tojássárgájával, meghintjük gorombára
vágott mandulával és kevés fahéjjal kevert porcukorral.
Mérsékelten meleg sütőben sütjük meg.

540. Mandulás félholdak

                        15 dkg vajat jól kikeverünk 15 dkg porcukorral.
Összevegyítjük 15 dkg őrölt, hámozott mandulával, kevés
törött fahéjjal és 30 dkg liszttel, majd kevés tejjel összeállítjuk.
Jól kidolgozzuk, késfokvastagságúra kinyújtjuk, és félhold
alakú formával kiszaggatva, vajjal kikent tepsiben megsütjük.
Mikor kihűlt, citrommázzal vonjuk be.

541. Svájci sütemény

                     25 dkg lisztből 25 dkg cukorral, 1 egész tojással,
egynek a sárgájával és fél citrom reszelt héjával tésztát gyúrunk.
(Esetleg egy-két kanál citromlével vagy rummal.) Kidolgozzuk,
késhátvastagságúra nyújtjuk és kerek, csipkésszélű
szaggatóval kiszaggatjuk. Kikent tepsibe tesszük és megkenjük
(úgy, hogy a széle körös-körül üres maradjon) 20 dkg cukorból
készült sűrű szirupban megfőzött 12 dkg mandulával. Mindegyik
közepére egy-egy szem mazsolát teszünk, és mérsékelt tűznél
megsütjük.

542. Budai sütemény (sokáig eltartható)

                                        2 egész tojást összekeverünk
20 dkg cukorral, 10 dkg hámozatlan, félbe vágott mandulával,
10 dkg mazsolával, 10 dkg liszttel, kevés törött fahéjjal és reszelt
citromhéjjal. Az összekevert masszát lapos, vizes kés segítségével
kétujjnyi vastagságban, vajjal kikent, lisztezett tepsibe
kenjük, és nagyon lassú tűznél megsütjük. Hidegen, ujjnyi hosszú
szeletekre vágjuk.

543. Málna- vagy eperszelet

                            20 dkg vajat, 20 dkg lisztet, 10 dkg porcukrot,
4 dkg finomra őrölt mandulát vagy diót és 1 egész tojást
tésztává gyúrunk. Hosszúra nyújtjuk ki, sütőlemezre helyezzük
és három csíkot vágunk belőle. Megsütjük, azonos méretre
vágjuk, amikor kihűlt, megtöltjük málna- vagy eperízzel.
Tetejét is megkenjük ízzel, és cukormázzal vékonyan bevonjuk.
Tetszés szerinti szeletekre vágjuk.

544. Ánizsívek

               3 tojássárgáját kikeverünk 3 tojás súlyának (1 tojás
kb. 5 dkg) megfelelő cukorral. A kemény habbá vert tojásfehérjét
összevegyítjük mintegy 10 dkg liszttel és 1 citrom reszelt héjával.
Vajjal megkent tepsibe kis halmocskákat rakunk belőle,
és meghintjük ánizzsal. Megsütjük, és még melegen ív alakúra
formáljuk, egy főzőkanál nyelének segítségével.

545. Mogyorós, csokoládés habos cső

                                    15 dkg őrölt mogyorót tojásfehérjével
jól elmorzsolunk. Hozzáadunk 20 dkg cukrot, fél citrom
reszelt héját, púpozott evőkanálnyi lisztet és 1 tojásfehérjét.
Jól összekeverjük, és kikent, meglisztezett tepsire kanállal tetszés
szerinti nagyságú, lapos, ovális formákat rakunk belőle.
Megsütjük, és melegen egyenként főzőkanál nyelére vagy más
kerek, hosszú fabotocskára csavarjuk, formázás után levesszük,
bevonjuk csokoládémázzal és megtöltjük cukros tejszínhabbal.

546. Olcsó kifli

                 35 dkg lisztet, 24 dkg margarint, 1 tojást, csipet sót,
1 dl tejfölt jól összegyúrunk, kidolgozunk. Egy órát pihentetjük,
utána késfokvastagságúra nyújtjuk. Négyszögletes lapokat
vágunk ki belőle, és tölthetjük lekvárral, dióval, mákkal, túróval.
A tésztadarabokat összegöngyöljük, és kifliket formálunk
belőlük. Forró sütőben aranysárgára sütjük, vaníliás cukorral
bőven beszórjuk.

547. Mandulás kiflicskék

                         10 dkg vajat elmorzsolunk 15 dkg liszttel,
hozzá verünk 5 dkg hámozott, őrölt mandulát és 5 dkg vaníliás
cukrot, ha szükséges, kevés tejet. Kis kiflicskéket formálunk belőle
és lassú tűznél megsütjük, azután bevonjuk csokoládéöntettel.

548. Vaníliás kiflik I.

                        15 dkg lisztből, 10 dkg vajból, 5 dkg hámozott,
őrölt mandulából, 2 kanál cukorból és 2 tojássárgájából tésztát
gyúrunk. Kis kifliket formálunk belőle. Langyos sütőben inkább
szárítjuk, mint sütjük. Mikor készen van, többször jól meghengergetjük
vaníliás cukorban.

549. Vaníliás kiflik II.

                         10 dkg darált diót, 25 dkg lisztet, 10 dkg cukorral,
10 dkg vajjal és szükség szerinti tejjel összegyúrunk.
Kifliket formálunk belőle, megsütjük, még forrón vaníliás cukorban
megforgatjuk.

550. Vaníliás kiflicskék csokoládéval

                                      5 dkg vajból, 10 dkg vaníliás
cukorból, 15 dkg lisztből, 1 tojássárgájából, kevés citromhéjból
tésztát gyúrunk. Henger alakúra dolgozzuk ki, apró darabokra
szeleteljük és liszttel behintett gyúródeszkán kifli alakúra formázzuk.
Középmeleg sütőben jól átsütjük. Ha teljesen kihűlt,
középen megfogjuk, a két végét egyszerre bemártjuk az előre
elkészített olvasztott csokoládéba. Hideg helyre, papírra tesszük,
míg a csokoládé megkeményedik rajta.

551. Diós kifli

                35 dkg lisztet, 20 dkg vajat, 15 dkg porcukrot, 1 egész
tojást, 10 dkg darált diót jól eldolgozunk, majd sodorva (mint
a krumplinudlit) kifliket formázunk belőle. Közepes tűznél megsütjük
és melegen, vaníliás cukorral megszórjuk.

552. Diós kiflicskék (tojás nélkül)

                                     25 dkg vajat 15 dkg porcukorral és
15 dkg őrölt dióval elkeverünk, és 35 dkg liszttel, tejjel összegyúrjuk.
Jól kidolgozzuk, kifli alakokat formálunk belőle, lassú
tűznél megsütjük, és még melegen megforgatjuk cukorban.

553. Diós vagy mákos kifli

                           20 dkg fagyos zsírt egy nagy evőkanál
porcukorral habosra kavarunk. Ezután 1 egész tojást, 3 tojássárgáját,
3 dkg élesztőt, amit kevés tejben feloldunk, 2-3 evőkanál
tejfölt, kevés sót és 40 dkg lisztet adunk hozzá. A tejből annyit
teszünk bele, hogy a tészta se kemény, se lágy ne legyen. Gyúródeszkára
téve kidolgozzuk. Kinyújtjuk, pogácsaszaggatóval kiszaggatjuk,
dió- vagy máktöltelékkel megtöltjük. Kifliket formálunk
belőle. Tojással megkenjük és megsütjük.

554. Lili-kifli (könnyű, igen finom)

                                     20 dkg vajat 20 dkg liszttel kevert
fél csomag sütőporral, 20 dkg túróval és kevés sóval jól
összedolgozunk. Késhátvastagságúra nyújtjuk és háromszög
alakú darabokra vágjuk. Az egyes darabokat lekvárral kenjük
meg és összecsavarjuk. A kész kifliket még melegen meghintjük
vaníliás cukorral.

555. Gesztenyés kifli

                      50 dkg lisztet 25 dkg zsírral elmorzsolunk, majd
hozzáadunk 2 dkg élesztőt, kevés sót, 2-3 kanál porcukrot, kb.
másfél dl tejfölt. Összegyúrjuk. Egy éjszakán át pihentetjük. Nagyon
vékonyra kinyújtjuk, pogácsaszaggatóval kiszaggatjuk.
Megtöltjük és kifliket formálunk belőle.
⬤ Töltelék: 40 dkg gesztenyemasszát elkeverünk 2 dl felvert
cukrozott tejszínnel. Ezzel bőven töltjük a tésztát. Sütés után
porcukorral hintjük be.

556. Háromszög kifli

                     60 dkg lisztet, kevés sót, 15 dkg margarint, 10
dkg zsírt elmorzsolunk. Hozzáadunk 2 dl langyos tejben
felolvasztott 2 dkg élesztőt. Összegyúrjuk, 3 részre osztjuk. Kör
alakúra kinyújtjuk. Egy-egy kört 16 cikkre vágunk. Így háromszög
alakú tésztadarabokat kapunk. Mákkal, dióval, gesztenyével
tölthetjük meg. Felsodorjuk, tojással megkenjük és megsütjük.
Egyszerű, finom és kiadós.

557. Finom kifli

                 50 dkg lisztet, fél csomag sütőporral összekeverünk,
azután 2 egész tojást, 3 dkg cukrot és kevés sót adva hozzá, langyos
tejjel rétestészta keménységűre gyúrjuk. 25 dkg vajat 1-2
dkg liszttel jól eldolgozunk, az előző tésztát kinyújtjuk, a vajas
masszát a közepére nyomkodjuk. A kinyújtott tésztát összehajtogatjuk,
majd ismét kinyújtjuk. Ötször-hatszor hajtogatjuk és nyújtjuk.
Ezután 10 percet pihentetjük, és végleg kinyújtjuk, kb. fél
cm vastagra. Háromszög alakúra vágjuk, és megkenjük a következő
töltelékkel: 2 tojásfehérjéből vert habhoz 15 dkg porcukrot,
10 dkg darált diót és 1 citrom reszelt héját keverjük. A kifliket
még melegen megszórjuk vaníliás cukorral.

558. Kitűnő vajas kifli

                        50 dkg lisztet, 10 dkg vajjal, 1 tojássárgájával,
kis sóval, 3 dkg élesztővel — amit tejben megáztatunk —, tejföllel
összegyúrunk. Kinyújtjuk, olvasztott vajjal megkenjük.
Mint a bejglit, feltekerjük. Fél órát hagyjuk kelni, azután kisodorjuk,
lehetőleg kerek alakúra és cikkeket vágunk belőle. Ízlés
szerinti töltelékkel töltjük. Gesztenyével nagyon finom. A megtöltött
tésztacikkeket kiflikké sodorjuk, tojással megkenjük, forró
sütőben megsütjük.

559. Csodakifli

                 15 dkg margarint 30 dkg liszttel elmorzsolunk. Este
kevés sóval, 1 dl tejföllel összegyúrjuk, és reggelig hűvös helyen
pihentetjük. Másnap vékonyra kinyújtjuk, és kifliket formálunk
belőle.
⬤ Töltelék: 15 dkg darált diót, 15 dkg porcukorral és egy kevés
tejjel összekeverünk. Megtöltjük a tésztát és lassú tűznél világosra
sütjük. Még melegen megszórjuk porcukorral. Ebben az
adagolásban mintegy 32 db süteményt kapunk.

560. Tojás nélküli kifli

                         50 dkg lisztet 15 dkg zsírral, 1 evőkanál cukorral
elmorzsolunk. Előtte 2 dkg élesztőt kevés tejben felfuttatunk,
ezzel összegyúrjuk a tésztát. 1 órát pihentetjük, kisodorjuk,
négyzet alakú lapokat vágunk belőle. Megtöltjük (lehet dióval,
mákkal, lekvárral), feltekerjük és kiflit formálunk belőle.
Megsütjük.

561. Ánizsgyűrűk

                 20 dkg lisztből, 5 dkg cukorból, 10 dkg vajból, 2
tojássárgájából és 1 dkg apróra tört ánizsból tésztát gyúrunk.
Félujjnyi vastagságúra kinyújtjuk. Gyűrűket szúrunk ki belőle,
megkenjük tojással, meghintjük cukorral és kikent tepsiben
mérsékelt tűznél megsütjük.

562. Mogyorós kétszersült

                          3 tojásfehérjét habbá verünk. 15 dkg cukorral
összekeverjük, majd hozzáadunk 12 dkg lisztet és 12 dkg
egész mogyorót. Kivajazott keskeny tepsibe tesszük és megsütjük.
Kihűlve nedves ruhába csavarjuk. Másnapig hagyjuk így
állni, azután vékony szeletekre vágjuk, és sütőben rózsaszínűre pirítjuk.

563. Keksz (Vilmos-sütemény)

                             10 dkg vajat, 3 tojást, 30 dkg cukrot
és fél dkg szódabikarbónát habosra keverünk, majd mély tálban
összegyúrjuk 70 dkg liszttel és 1,5 dl tejföllel. Ragacsos, lágy
tészta lesz belőle, amelyet csak kisebb részletekben lehet az erősen
belisztezett gyúródeszkán kinyújtani. Tetszés szerinti formákat
szaggatunk ki belőle, tojással megkenjük és tepsibe rakjuk.
Egyenletes tűzön világossárgára sütjük.

564. Keksz

           50 dkg lisztet, 10 dkg vajat, 20 dkg cukrot, 4 tojássárgáját,
fél dkg szódabikarbónát, 1 csomag vaníliás cukrot, 2 dl tejfőlt
összegyúrunk, nagyon vékonyra nyújtjuk. Derelyevágóval
téglalap alakúra feldaraboljuk. Zsírozott tepsin szép sárgára
sütjük.

565. Keksz másként

                   75 dkg lisztet 15 dkg zsírral elmorzsolunk. 1 csomag
sütőport, 1 csomag vaníliás cukrot, 2 egész tojást, 25 dkg
cukrot, 1 citrom reszelt héját adjuk hozzá. Ha szükséges, annyi
tejfölt tegyünk bele, hogy könnyen gyúrható legyen. Különféle
formákkal kiszaggatjuk. Zsírozott sütőlemezen szép világosra
sütjük.

566. Keksz teához

                  1 kg lisztet, 40 dkg porcukrot, 30 dkg margarint,
4 egész tojást, 1 csomag sütőport, 1 csomag vaníliás cukrot tejjel
összegyúrunk, majd 1 órát pihentetjük. Nagyon vékonyra
kinyújtjuk és különböző formákat szaggatunk ki belőle. Világosra
sütjük.

567. Citromos keksz teához

                           Összedolgozunk 50 dkg lisztet, 25 dkg vajat
vagy margarint, 25 dkg porcukrot, 1 egész tojást, 1 tojássárgáját,
fél csomag sütőport 1 citrom reszelt héjával és levével.
Fél cm vastagra kinyújtjuk, derelyemetélővel feldaraboljuk
vagy cakkos szélű szaggatóval karikákat vágunk belőle és
halványsárgára sütjük.

568. Omlós keksz

                 15 dkg lisztből, 15 dkg vajból, 30 dkg cukorral és
3 dl tejföllel tálban tésztát keverünk. Amikor már szép sima,
hozzáteszünk 75 dkg lisztet és 1 késhegynyi szódabikarbónát.
Jól kidolgozzuk. Fél cm vastagra nyújtjuk és kekszszaggatóval
kiszaggatjuk. Kikent tepsibe tesszük, tojással megkenjük és erős
tűznél megsütjük.

569. Darált keksz I.

                     25 dkg margarint 25 dkg cukorral habosra keverünk.
Egyenként 4 egész tojást adunk hozzá, majd 2 csomag vaníliás
cukrot, 1 csomag sütőporral elkevert 70 dkg lisztet és 1
citrom reszelt héját. A tésztát lehetőleg előző este gyúrjuk össze.
Jó kemény tésztát kapunk, csak így lesz szép formája. A húsdarálóra
felszereljük a kekszformát és tetszés szerinti formát
darálunk belőle. Világosra sütjük.

570. Darált keksz II.

                      50 dkg lisztet 25 dkg margarinnal, 25 dkg cukorral,
2 tojással, 1 csomag sütőporral, 1 citrom levével és reszelt
héjával, 1 vaníliás cukorral, kevés tejföllel összegyúrunk.
Este készítsük el, ha reggel sütni akarjuk. Húsdarálóra szerelt
formán átdaráljuk.

571. Kókuszos keksz

                    A következő anyagokból kemény tésztát gyúrunk:
60 dkg liszt, 30 dkg porcukor, 25 dkg margarin, 2 egész
tojás, 10 dkg kókuszreszelék, fél dl víz. Húsdarálóra szerelt formán
keresztül ledaráljuk és zsírozott, lisztezett sütőlemezen kisütjük.

572. Estike

            3 tojássárgáját jól kikeverünk 30 dkg, kevés vaníliával
kevert cukorral és szükség szerint 2-4 evőkanál vízzel. Ekkor
belevegyítünk 30 dkg lisztet, és ezzel addig keverjük, amíg a
tészta szép sima lesz. Ha morzsálódik, még egy egész tojást is
tehetünk hozzá. De ekkor 2 kanál víz elég. Deszkára téve kinyújtjuk
és kerek, nagy (10 cm átmérőjű) szaggatóval kiszaggatva,
kikent, meglisztezett tepsibe tesszük. Sütés előtt mindegyik
közepébe kis birssajtnégyszöget, vagy baracklekvárt helyezünk.

573. Körtés batyu

                  Összegyúrunk 25 dkg lisztet 25 dkg túróval, 25
dkg margarinnal. Egy éjszakán át hideg helyen tartjuk. Másnap
késfokvastagságúra nyújtjuk. 1 vaníliaízű pudingport az előírásnak
megfelelően elkészítünk, az ízét még egy vaníliás cukorral
„erősítjük”. A kinyújtott tésztát nagyobb négyszögekre vágjuk
és mindegyikre egy kiskanálnyi kész pudingot rakunk. Erre borítunk
magházukkal lefelé félbe vágott, levétől lecsurgatott körtebefőttet.
A tésztát négy oldalról ráhajtjuk, közepén felül összenyomkodjuk.
Forró sütőben aranysárgára megsütjük. Almával
is kitűnő.

574. Tojásos „plecerli”

                        25 dkg cukrot 4 egész tojással összekevertünk,
25 dkg lisztet belevegyítünk. Vajjal kikent, lisztezett sütőlemezre
kanállal vagy nyomózsákkal kis halmokat készítünk olyan távolságra
egymástól, hogy össze ne érjenek. Néhány óráig szárítjuk,
egészen addig, amíg a tetején hártya képződik. Meleg sütőben
megsütjük. Ha helyesen jártunk el, a tészta kissé felemelkedik,
és „lábat” kap.


575. Cukros perec

                  20 dkg vajat összekeverünk 14 dkg cukorral, 2
egész tojással, és két sárgájával. Azután belevegyítünk 35 dkg
lisztet, és a gyúródeszkán gyenge tésztává dolgozzuk ki. Néhány
óráig pihentetjük. Azután kis pereceket formálunk belőle, vajjal
kikent, liszttel meghintett tepsibe tesszük, tojássárgájával
megkenjük, hámozott, vagdalt, cukros mandulával meghintjük,
és végül mérsékelt tűznél megsütjük.

576. Almafánk

              1,5 dl vizet felforralunk 10 dkg Rama margarinnal.
Állandóan kevergetve beleszórunk 15 dkg réteslisztet. A tűzön
tovább keverjük. Amikor a tészta az edénytől elválik, levesszük
a tűzről, és langyosra hűtjük. Egyenként beledolgozunk 3 egész
tojást. Lisztezett deszkán vékonyra nyújtjuk, és nyolc egyforma
négyzetet vágunk belőle. Amíg a tészta hűl, megtisztítunk 8
közepes nagyságú almát, magházukat kifúrjuk. Az üregekbe baracklekvárt
csepegtetünk. Minden tésztanégyzetre teszünk egy-egy
lekvárral töltött almát, és a tészta négy csücskét összefogva,
egyenként becsomagoljuk. Kivajazott tepsibe egymás mellé helyezzük,
előmelegített sütőbe tesszük. Öt percig teljes lángon,
majd takarékon szép pirosra sütjük. Még melegen meghintjük
fahéjas cukorral. Kitűnő meleg édesség.

577. Princessz fánk

Másfél dl forró vízbe belekeverünk 4 dkg zsírt
(vagy 4 dkg vajat), azután 10 dkg lisztet. Addig keverjük a tűzön,
amíg a massza az edénytől egészen leválik. Akkor levesszük,
és egyenként beleütünk 2 egész tojást, kevés sót. Jól kidolgozzuk.
Dió nagyságú fánkocskákat formálunk belőle, és a
tepsiben két, két és fél óra hosszát pihentetjük. Azután forró
sütőben 15 percig sütjük. Ezalatt ne nyissuk ki a sütő ajtaját.
15 perc után kisebb tűznél sütjük tovább. Amikor teljesen
megsült, elzárjuk a sütőt, és 10-15 percig bent szárítjuk a fánkokat.
Sajtkrémmel töltjük.

578. „Gombatészta”

                   A gyúródeszkán széles pengéjű késsel összedolgozunk
10 dkg lisztet, 2 dkg puha Rama margarinnal, 4 tojássárgájával,
1 evőkanál rummal, késhegynyi őrölt ánizzsal és húsverővel
a deszkán addig verjük, amíg sima, fényes nem lesz.
Késsel gyorsan kis gömböket formálunk belőle (azért dolgozunk
késsel, mert a kéz melegétől könnyen elolvad), és zsírozott sütőlemezre
rakjuk távol egymástól, mert sütés közben megnőnek.
Egész tojással megkenjük, majd forró sütőbe toljuk a kis „gombákat”.
Sütés közben mérsékeljük a lángot, hogy a sütemény
belseje is átsüljön. Akkor jó, ha szépen megrepedezik a teteje.

579. Omlós rudacskák

                     25 dkg vajat elkeverünk 20 dkg cukorral. Összevegyítjük
35 dkg liszttel és 2 egész tojással. Kevés fahéjat is
teszünk bele, vagy fél citrom reszelt héját. Összegyúrjuk, kidolgozzuk,
vékony rudacskákat formálunk belőle, kikent tepsire
rakjuk, tojássárgájával megkenjük és világossárgára sütjük.

580. Birsalmás teasütemény

                           20-25 cm hosszú, 3-4 cm vastag és
ugyanilyen széles birsalmasajtszeleteket vágunk, és a következő
tésztát készítjük hozzá: 4 tojásfehérjéből kemény habot verünk,
10 dkg cukrot, 6 tojássárgáját, 6 dkg lisztet hozzákeverünk. Ebből
késsel papírlapra 1 cm vastagságú 20-25 cm hosszú, 16 cm
széles réteget kenünk, jó meleg sütőben kisütjük. Azután még
azon melegen megfordítjuk, a papírt könnyűszerrel lehúzzuk
róla, tetszés szerinti lekvárral vékonyan bevonjuk, ráhelyezzük,
és jól rátapasztjuk a birsalmasajtszeleteket, a széleket egyenesre
vágjuk és éles késsel vékony szeletekre metéljük.

581. Csíramálé (nagymamám receptje)

                                    2 kg megmosott búzát 3 cm
vastagon deszkán elterítünk. Állandóan nyirkosan tartjuk és
fényre tesszük. Amikor a szemeket a gyökér átszövi és kicsírázott
a búza (kb. 2-3 cm magas), akkor húsdarálón ledaráljuk.
Adunk hozzá 1,5 liter vizet. Jól átmossuk a ledarált pépet, majd
leszűrjük. Ismét adunk hozzá 1,5 liter vizet, amivel az átmosást
megismételjük. A 3 liter szűrleménybe 8-10 tojást ütünk és annyi
lisztet keverünk, hogy nokedlitészta-keménységű tésztát
kapjunk. Jól kidolgozzuk és nagyon kizsírozott tepsikbe 2 cm
vastagon elterítjük. Nagyon erős tűznél megsütjük. A tepsikből
a nyújtódeszkára borítjuk. Nagyon finom, különleges csemege.

582. Gesztenyealagút

                     Csokoládés tésztát készítünk. Ez kb. 2 cm vastag,
25-30 cm hosszú és 8-10 cm széles legyen. Erre hosszában
ráhelyezünk egy nyújtófát vagy egy henger alakú, 3-4 cm átmérőjű
farudat. Ezt egész hosszában szorosan befedjük, mintegy
2 cm vastag gesztenyepüré-réteggel. Az egészet bevonjuk csokoládémázzal.
Ha megszáradt rajta, óvatosan csavargatva kihúzzuk
a nyújtófát, és felvert kemény, cukros tejszínhabbal megtöltjük
az alagutat. Vizes késsel tetszés szerinti nagyságú szeletekre vágjuk.

583. Gesztenyekúp

                  10 dkg cukorból, 20 dkg vajból, 40 dkg lisztből és
1 egész tojásból tésztát gyúrunk. 1-2 mm vastagra nyújtjuk.
Ezzel a tésztával kibélelünk apró tányér alakú alufólia formákat,
majd a tésztát a formákban szép sárgára sütjük. A kihűlt,
s a formákból kiszedett tésztatányérkákat magas kúp alakban
megtöltjük a következő töltelékkel: 50 dkg gesztenyemasszát
összevegyítünk 10 dkg vajjal és egy kupica rummal. Simára keverjük
és a tésztalapokba belerakva, kávémázzal bevonva, langyos
sütőben megszárítjuk.

584. Kakaós krémes vagy vendégváró (nagyon finom és mutatós)

                                                             30
dkg lisztet, 8 dkg cukrot, 10 dkg margarint, 2 tojást, fél sütőport,
2 dkg kakaót kevés tejjel összegyúrunk, és két lapot sütünk belőle.
Ezután 3 tojásból, 3 evőkanál vízzel, 6 kanál cukorral, 6
kanál liszttel, sütőporral vizes piskótát készítünk.
⬤ Krém: 5 dl tejben 3 evőkanál lisztet megfőzünk. 20 dkg vajat
20 dkg cukorral, 2 csomag vaníliás cukorral kikavarunk és a hideg
péphez keverjük. Az alsó lapot krémmel kenjük meg, erre
jön a piskótalap, krém és végül a kakaós lap. Csokimázzal
bevonjuk.
⬤ Csokimáz: 20 dkg cukrot, 2,5 evőkanál kakaót 3 evőkanál
tejben felfőzünk, tűzről levéve 10 dkg vajat kavarunk bele.

585. Tokaji szelet

                   30 dkg lisztet, 15 dkg vajat, 1 evőkanál vaníliás
cukrot 3 tojássárgájával összeállítunk. 25 dkg porcukrot 2 tojásfehérjével
habosra keverünk és a késfokvastagságúra nyújtott
tésztára rákenjük, rudacskákra vágjuk, megsütjük. Kettőt-kettőt
ízzel összeragasztunk.

586. Tojásos főtt perec

                        Összegyúrunk 3 egész tojást, 3 evőkanál olvasztott
zsírt, 1,5 evőkanál cukrot, 1 evőkanál rumot, csipet sót,
kevés vaníliát és annyi lisztet, hogy rétestészta keménységű
tésztát kapjunk. 30 percig verjük a sodrófával, azután pereceket
vagy karikákat formálunk belőle, lobogva forró vízben kifőzzük,
amíg a tészta feljön a víz tetejére. 3 tojássárgáját elkeverünk
fél dl tejjel, a pereceket megmártjuk benne és sütőben
megsütjük.

587. Tiroli fánk

25 dkg vajat simára kavarunk fél citrom reszelt héjával,
7 dkg cukorral és 4 tojássárgájával. Azután belevegyítünk
30 dkg lisztet. Jól kidolgozzuk, majd kinyújtjuk, és kisebb pogácsaszaggatóval
kiszaggatjuk. Kettőt-kettőt összeragasztunk barack—,
eper— vagy málnalekvárral. Tetejüket megkenjük tojássárgájával
és meghintjük mandulával kevert cukorral. Lassan
sütjük.

588. Csokoládészeletek

                       10 dkg vajból, 15 dkg lisztből, 2 tojássárgájából
kevés sóval, 1 evőkanál cukorral, 1 citrom levével tésztát
gyúrunk. Vékonyra kinyújtjuk, kikent tepsibe tesszük, és mérsékelt
tűznél félig megsütjük. Ezalatt 20 dkg cukrot, 4 tojásfehérjét,
15 dkg őrölt mandulát (diót vagy mogyorót) és 3 szelet
reszelt csokoládét tűzön addig keverünk, míg elég sűrű nem lesz. Rákenjük
a félig megsült, kihűtött tésztára és mérsékelt tűznél tovább
sütjük, míg a teteje megszárad.
