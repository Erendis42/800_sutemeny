A kelt tészták olcsók és kiadósak, de időigényesek. Többféle sütemény
készíthető belőlük. Elkészítésüknél ügyelni kell arra,
hogy meleg konyhában dolgozzunk, és a felhasználásra szánt
liszt ne legyen hideg.
  Először felfuttatjuk az élesztőt, vagyis a meglangyosított tejben,
kevés cukor hozzáadásával, feloldjuk az élesztőt. Amikor a
tej felszínére jön az élesztő, hozzákeverjük a többi alkotórészt:
az olvasztott vajat vagy margarint, tojást, lisztet. Galuska keménységű
tésztát készítsünk.
  Minden sütésnél fontos, hogy a tésztát jól kidolgozzuk; a kelt
tészta különösen meghálálja a fáradságot. Fakanállal vagy robotgéppel
addig kavarjuk, verjük, míg hólyagok képződnek a
tésztában. Ezután meglisztezzük a tetejét, és konyharuhával letakarjuk.
Addig kelesszük, amíg a tészta tömege a duplájára nő.

001. Fonott foszlós kalács

                           50 dkg lisztbe belekeverünk langyos
tejjel megkelesztett 2 dkg élesztőt, késhegynyi sót, 1 egész tojást
és egynek a sárgáját, valamint — 4-5 kávéskanál cukorral elkevert —
langyos tejet (kb. 2,5-3 dl), hogy jó gyenge tésztát kapjunk.
Jól kidolgozzuk, míg szép sima nem lesz és hólyagokat vet.
Ekkor részletekben lassanként beleöntünk 5 dkg olvasztott langyos
vajat (ettől lesz foszlós a kalács), és újból simára dolgozzuk.
tetejét kissé meglisztezzük, és meleg helyen lassan megkelesztjük.
(Jól meg kell keleszteni, mert különben megreped.) Belisztezett
deszkán annyi részre osztjuk, ahány ágból fonni akarjuk.
Fonás közben az ágakat megcsavarjuk, majd zsírral kikent tepsiben
újra megkelesztjük. Felvert tojással megkenve lassú tűzön
pirosra sütjük.

002. Fahéjas és csokoládés kalács

                                  Az előző recept szerint elkészített
kalácstésztát három részre osztjuk. Egyik részbe belegyúrunk
1-2 kávéskanál fahéjas cukrot. Összefonjuk úgy, hogy a fahéjas
ág mindig középen legyen. Felvert tojással megkenve sütjük.
Ugyanígy készítjük a csokoládés kalácsot is, azzal a különbséggel,
hogy a fahéjas cukor helyett reszelt csokoládét, vagy
csokoládéport használunk.

003. Orosz húsvéti kalács

                          1 kg lisztet összekeverünk 5 dl tejjel és
5 dkg élesztővel. Ha megkelt, beleteszünk 2 egész tojást, 3-nak
a sárgáját, 20 dkg olvasztott vajat és egy kevés sót, 10 dkg mazsolát,
10 dkg cukrot, 1 evőkanál rumot, 5 dkg mandulát. Jól kidolgozva
másfél-két óráig kelni hagyjuk. Azután megfonjuk, tojással
megkenjük, cukorral, mandulával meghintjük, és kizsírozott
tepsiben szép sárgásbarnára sütjük.

004. Apró fonott kalács (briós)

                                3 dl tejben felolvasztunk 8 dkg
margarint, és feloldunk 8 dkg cukrot. Hűlni hagyjuk, majd hozzáadunk
4 dkg élesztőt, amit hagyunk felfutni. Ezután belerakunk
2 tojássárgáját, 1 csapott kávéskanál sót, fél csomag mazsolát,
és végül  60 dkg lisztet. Jól kidolgozzuk — ebből keményebb
tésztát kapunk, mint az eddigi kelt tésztákból. Kb. 30
percig langyos helyen kelni hagyjuk, majd ismét átdagasztjuk,
és még 30 percig pihentetjük.
  A megkelt tésztát 24 részre osztjuk. Az egyes darabokat 30
cm hosszúra és ujjnyi vastagságúra nyújtjuk, henger alakúra
sodorjuk. Kettesével összecsavarjuk, és a tészta két végét a fonottas
felső végéhez visszahajtjuk, a végeket aládugjuk. Így kis
fonottasokat kapunk. Tojással megkenjük, és 30 percig ismét
kelni hagyjuk. Kávéhoz, teához finom és kiadóss reggeli
tészta.

005. Ízesbukta

               3 dl tejből, 3 tojássárgájából, 6 dkg margarinból,
vajból vagy zsírból, 5 dkg cukorból, kevés sóból, 3 dkg élesztőből
és 50 dkg lisztből kelt tésztát készítünk.
  A megkelt tésztát lisztezett nyújtótáblára öntjük, jól meglisztezzük
és 1 cm vastagra nyújtjuk. A kinyújtott tésztát 8-10
cm-es négyszögekre vágjuk, közepüket gyümölcsízzel megkenjük,
majd összegöngyöljük. Kizsírozott tepsibe egymás mellé
helyezzük, a tetejüket vajjal vagy margarinnal megkenjük, és
még 30 percig kelesztjük. Közepesen forró sütőben sütjük. Finom
és olcsó sütemény.
  Ha 20-25 dkg főtt, áttört burgonyát teszünk ehhez az adaghoz,
a bukta másnap is friss marad.

006. Kelt pite

               Hígabb kelt tésztát készítünk a következő anyagokból:
5 dl tejből, 2 dkg élesztőből, 1 evőkanál cukorból, 2 egész
tojásból, 4 dkg margarinból vagy zsírból és egy fél citrom reszelt
héjából, végül 40 dkg lisztből. Jól kidolgozzuk. A tészta galuskatészta
keménységű legyen. Kizsírozott tepsibe öntjük és langyos
helyen 45 percig kelesztjük. Tetejét megszórjuk dióval. 30 percen
át egyenletesen meleg sütőben sütjük. Ha megsült, várjuk
meg, míg langyos lesz! akkor kockára vágjuk, vaníliás cukorral
megszórjuk. Tartalmasabb leves után egyszerű, olcsó tészta.

007. Túrós lepény sósan

                        50 dkg lisztből, 2 dkg élesztőből, 3 dl tejből,
1 dkg sóval kelt tésztát készítünk. Tepsibe tesszük, s ha
megkelt, a következő tölteléket kenjük rá:
  50 dkg túrót összekeverünk 2 pohár tejföllel, 2 egész tojással,
10 dkg főtt, áttört burgonyával, és kevés sóval. Egyenletesen a
tésztára simítjuk. Tetejét 1 kávéskanál köménymaggal és 6 dkg
füstölt, igen apró kockára vágott szalonnával beszórjuk. Forró
sütőben megsütjük.

008. Juhsajtos lepény

                      3 dl tejből, 3 dkg élesztőből, 1 egész tojásból,
fél dkg sóból, 6 dkg zsírból, vagy margarinból és 50 dkg
lisztből kelt tésztát készítünk.
  Jól kidolgozzuk, langyos helyen legalább 1 órát kelesztjük.
Ezután ujjnyi vastagra kinyújtjuk, kizsírozott tepsibe tesszük.
  50 dkg juhsajtot húsdarálóban ledarálunk, 4 dl tejfölt, 4 tojást,
10 dkg lisztet és 1 kávéskanál köménymagot, ízlés szerint sót
adunk hozzá. Rákenjük a tésztára, és forró sütőben megsütjük.

009. Aranygaluska

                  50 dkg lisztből, 3 dl tejből, 8 dkg cukorból, 3
dkg élesztőből, 3 tojássárgájából, 8 dkg vajból kevés sóval, reszelt
citromhéjjal kelt tésztát készítünk.
  Ha megkelt, lisztezett nyújtódeszkára öntjük, ujjnyi vastagságúra
nyújtjuk, majd lisztbe mártott dió nagyságú pogácsaszaggatóval
kiszaggatjuk. A tésztadarabkákat egyenként langyos
vajba mártjuk, és kuglófsütőbe vagy mély tepsibe szorosan
egymás mellé helyezzük. Darált diót, törött fahéjat, kristálycukrot
és mazsolát összekeverünk, ezzel minden sort meghintünk.
Ezután langyos helyen 35-40 percig lassan kelesztjük, majd közepesen
meleg sütőben világospirosra sütjük. A sütő melege
egyenletes legyen. Abban az esetben, ha a sütő a tészta tetejét
megbarnítaná és a tészta belül még nyers lenne (ezt tésztába
szúrt hurkapálcikával vagy villával próbálhatjuk ki), fóliával takarjuk
le, és lassú tűznél süssük tovább. Ha a tészta teljesen
megsült, könnyen elválik a tepsi oldalától.
  Bor- vagy vaníliasodóval adjuk az asztalra.

010. Darázsfészek

                  2 dkg élesztőt 2.5 dl tejben 4 dkg cukorral felfuttatunk,
majd hozzáadunk 2 tojássárgáját, 15 dkg magarint,
egy csipet sót és 40 dkg lisztet. Jól kidolgozzuk, majd 45 percig
langyos helyen kelesztjük. Kelés után kilisztezett nyújtódeszkára
borítjuk a tésztát, és 1 cm vastagsra, téglalap alakúra nyújtjuk.ű
  10 dkg vajat vagy margarint 14 dkg cukorral habosra keverünk,
és a kinyújtott tésztára kenjük, 10 dkg durvára tört dióval
megszórjuk, és feltekerjük, mint a bejglit. Majd 3 cm széles darabokra
vágjuk és kivajazott lábosba állítjuk, egymástól 2 cm távolságra.
Ezután 30 percig még kelesztjük, majd közepesen
meleg sütőben sütjük. Közben 5 dkg cukrot 1 dl tejben feloldunk,
hozzáteszünk 1 csomag vaníliás cukrot, s ezzel meglocsoljuk.
Ezután még 15 percig sütjük. Ha elkészült, süteményestálra
borítjuk; vaníliasodót adhatunk mellé.

011. Mákosguba, bobajka (karácsonyi tészta)

                                            Jó élesztős kalácstésztát
készítünk, s ebből krumplinudli modjára apró hengerkéket
sodrunk, amelyeket lisztben megforgatunk. Kenetlen tepsiben
megsütjük, rózsaszínűre szárítjuk, majd forró vízzel leforrázzuk.
Ügyeljünk, hogy a tészta — bár megpuhul — szét ne
menjen. Leszűrve róla a vizet, kevés forró zsírba tesszük, majd
mézzel és tejjel megfőtt mákkal összekeverjük.

012. Kapros-túrós lepény

                         2 dl tejből, 1 dkg élesztőből, 1 tojásból,
5 dkg zsírból, 25 dkg lisztből, kevés sóból kelt tésztát készítünk.
Jól kidolgozzuk. Lágy tésztát kapunk, ezt megkelesztjük, ujjnyi
vastagra nyújtjuk és kizsírozott tepsibe tesszük.
⬤ Töltelék: 40 dkg túrót 3 kanál cukorral, 2 tojássárgájával,
1 evőkanál búzadarával, 1 kávéskanál apróra vágott kaporral
jól összekeverünk. Óvatosan, hogy össze ne törjön, hozzáadjuk
a tojások felvert habját. A tölteléket a tésztára kenjük, és lassú
tűzön sütjük. Mielőtt végleg kivesszük a sütőből, 1 evőkanál
tejföl, 1 evőkanál cukor, 1 tojássárgája keverékével megkenjük,
majd 2-3 percre visszatesszük a sütőbe, így a tészta teteje szép
piros lesz.
  A tölteléket készíthetjük cukor nélkül, sóval. Kapor nélkül
egyszerű túrós lepényt kapunk.

013. Toast

           50 dkg liszt negyedrészéből 3 dkg élesztővel kovászt készítünk.
Ha megkelt, beleteszünk 2-3 tojássárgáját, 1-2 dkg cukrot,
6 dkg vajat, kevés sót és a többi lisztet. Annyi tejet keverünk
bele, hogy a rétestésztánál valamivel keményebb legyen.
Letakarjuk, és 30 percig meleg helyen pihentetjük. Két hosszúkás
alakú cipót formálunk belőle. Újra pihentetjük, és ha megkeltek,
megsütjük őket. Másnap vékony szeletekre vágjuk, forró
vajban megpirítjuk és megsózva forrón tálaljuk.

014. Sós kifli és stangli

                          1 kg lisztből, 4 dkg —  kevés tejjel, liszttel és
cukorral megkelesztett — élesztőből, 1 evőkanál zsírból vagy
vajból, 4 evőkanál cukorból, kevés sóból tésztát gyúrunk annyi
tejjel, hogy keményebb kalácstésztaszerű legyen. Jól megdagasztjuk,
6 cipót formálunk belőle és kelni hagyjuk másfél-két
óráig. Azután kinyújtjuk, 10 cm széles csíkokat vágunk belőle,
amit háromszögletűre szeletelünk és kiflikké csavarjuk fel vagy
stanglikat készítünk belőle, tojással megkenjük, sóval, köménymaggal
meghintjük, majd forró sütőben hirtelen sütjük.

015. Sajtos-sós stangli (sör mellé)

                                    4 dkg élesztőből, 4 kávéskanál cukorból
kevés tejjel kovászt készítünk. Ha megkelt, bedagasztjuk
1 kg lisztből, 5 dkg vajból, kevés sóból és tejből készült tésztába,
amibe 12-15 dkg reszelt sajtot is kevertünk. Jól kidolgozzuk.
Tejet annyit adjunk hozzá, hogy kalácstészta keménységű
legyen. 6 cipót formálunk belőle, és másfél-két óráig pihentetjük.
Ha szépen megkeltek, 2 cm vastagra nyújtjuk, és 14-15 cm
hosszú, 2-3 cm széles lapos rudakat vágunk belőlük. Tojással
megkenjük, nedves sóval meghintjük és erős tűznél megsütjük.

016. Pozsonyi kétszersült

                          1 kg liszthez 4 dkg élesztőt, 4 tojást, 10 dkg
vajat, 10 dkg cukrot és kb. 4 dl tejet teszünk. Ebből a masszából
kemény tésztát csinálunk. Amikor szép simára dagasztottuk,
hosszú hurka alakokat formálunk belőle, és meglisztezett gyúródeszkára
tesszük. Itt 6 részre vágjuk, és azokat is hurka alakúra
formáljuk. Vajjal kikent tepsiben kelni hagyjuk, majd forró sütőben
megsütjük. Ha megsültek, hosszában mindegyiket kettévágjuk
és lapos oldalakkal lefelé fordítva ismét tepsibe rakjuk,
a tetejüket megkenjük tojásfehérjével, és durvára vágott mandulával
meghintve újra sütjük, amíg a mandula szépen megpirul.

017. Húsvéti kenyér

                    1 kg lisztet tálba teszünk, a közepébe — kis mélyedésbe —
beleöntünk 5 dkg tejben megfuttatott élesztőt. Belekeverünk
egy kevés lisztet és meleg helyre téve megkelesztjük.
Ezután hozzávegyítünk 3 db elhabart és 2,5 dl langyos tejjel
felöntött tojást, csipet sót, 10 dkg cukrot, 10 dkg vajat, 5 dkg
hámozott, őrölt mandulát, 1 citrom reszelt héját, 10 dkg mazsolát.
A tésztát jól kidolgozzuk. Újra kelesztjük, majd hosszúkás
cipót formálunk belőle, és liszttel meghintett tepsiben ismét kelni
hagyjuk. Tojással megkenjük, és forró sütőben megsütjük.

018. Szász stollni

                   50 dkg lisztből, 2 dkg élesztőből, 3 tojássárgájából,
7 dkg cukorból, ízlés szerinti mennyiségű fahéjból, reszelt citromhéjból,
szerecsendióból, csipet sóból és 3 dl tejfölből vagy
tejszínből tésztát készítünk, amelybe lassanként beleöntünk 20
dkg olvasztott vajat. Végül 10 dkg mazsolát és 5 dkg hámozott,
őrölt mandulát keverünk bele. Ha jól kidolgoztuk, letakarjuk
és langyos helyen megkelesztjük, majd lisztes deszkára borítva
hosszú, csúcsos végű cipó alakokat formálunk belőle. Kikent,
meglisztezett tepsire tesszük és ujjunkkal hosszában egy mélyedést
nyomunk bele, ezután letakarjuk és újra megkelesztjük.
Vajjal megkenjük, és 30 percig sütjük közepesen meleg sütőben.
Ha kivettük a sütőből, újra megkenjük vajjal.

019. Mazsolás stollni

                      25 dkg lisztből 5 dkg élesztővel és kevés langyos
cukros tejjel kovászt készítünk. Ha megkelt, hozzáteszünk 25
dkg margarint, 10 dkg cukrot, kevés sót, 1 citrom reszelt héját,
75 dkg lisztet és annyi tejet, hogy ne legyen nagyon kemény a
tészta. Simára gyúrjuk, és belekeverünk 5 dkg mazsolát, 5 dkg
hámozott, vagdakt mandulát. A tésztát 30 percig pihentetjük,
majd hosszúkás kalács formára fonjuk és nem túl forró sütőben
megsütjük. Sütés után olvasztott vajjal kenjük és porcukorral
hintjük meg.

020. Savarin I. (Francia kalács)

                                 25 dkg lisztből, 2 dkg élesztőből és
langyos tejből vékony krémszerű kovászt készítünk. Amíg a
kovász megkel, 15 dkg vajat, 10 dkg cukrot és 2 tojássárgáját
kevés sóval jól elkeverünk, 25 dkg lisztet, kevés citromhéjat,
3-4 dkg mazsolát vegyítünk bele, majd a közben megkelt kovásszal
együtt jól kidolgozzuk, mint a fánktésztát, és vajjal kikent,
kilisztezett tepsibe töltjük. Ha megkelt, jó meleg sütőben
kisütjük. Sütés után a közben rummal összekevert porcukrot a
tésztára simítjuk. Pogácsaszaggatóval kiszaggatjuk.

021. Savarin II.

                 50 dkg liszt negyedrészéből 2 dkg élesztővel és kevés
tejjel kovászt készítünk. Ha ez megkelt, összekeverjük a többi
liszttel. Egy dl meleg tej és 2 tojás segítségével tésztát gyúrunk
belőle. Addig dagasztjuk, míg egészen sima nem lesz. Ekkor,
folytonos dagasztás közben, újra hozzávegyítünk 1 tojást, majd
25 dkg margarint vagy vajat, késhegynyi sót, 1 evőkanál porcukrot.
Folytatjuk a dagasztást és még 3 tojást dolgozunk bele
(egyenként), végül pedig 6 dkg apróra vágott narancshéjat. A
tésztát vajjal kikent, 5 dkg hámozott, apróra vágott mandulával
(vagy dióval) meghintett tepsibe öntjük, megkelesztjük, és
forró sütőben megsütjük. Ánizzsal ízesített sziruppal megöntözzük.
Kihűlés után szeleteljük.

022. Kuglóf I.

               20 dkg habosra kevert vajhoz egyenként 5 egész tojást
és minden tojás után egy csapott evőkanál lisztet teszünk. 2 dl
tejben 3 dkg élesztőt megkelesztünk és a vajhoz keverjük. Még
30 dkg lisztet, 5 dkg mazsolát, kevés sót, 1-2 evőkanál cukrot,
fél citrom reszelt héját adunk hozzá. Formába öntjük, 1 órát kelesztjük.
A kikent, kilisztezett formát csak egyharmadáig töltsük
meg, hagyjunk helyet a kelésnek. Előmelegített sütőbe tegyük,
de közepes lángon a sütőtől függően 35-40 percig süssük.

023. Kuglóf II.

                10 dkg vajat 10 dkg cukorral és 3 tojássárgájával habosra
keverünk, 2 dkg élesztőt fél dl tejben felfuttatunk. Adunk
hozzá 5 dkg mazsolát, citromhéjat, vaníliás cukrot, csipetnyi sót
és még 2 dl tejet. Ezután 40 dkg liszttel összekeverjük, majd kizsírozott
kuglófsütőbe öntjük. 50 percig langyos helyen kelesztjük
és 30 percig egyenletes meleg sütőben sütjük. Sütés után
deszkára borítjuk, és bőségesen megszórjuk vaníliás cukorral,
vagy olvasztott csokoládéval vonjuk be.

024. Kuglóf III.

                 15 dkg habosra kavart vajba belehabarunk egyenként
6 tojássárgáját, és minden sárgájához egy kevés cukrot
úgy, hogy az egész mennyiség egy púpozott evőkanálnyi legyen.
Azután beleteszünk 3 dkg — egész kevés tejben felfuttatott —
élesztőt és végül 30 dkg lisztet és a tojások kemény habját.
Mindezeket egészen lassan, részletekben és folyton kavargatva.
A kuglófformát kikenjük vajjal, meghintjük mandulával és
morzsával, majd beletesszük a tésztát. Lassú tűznél sütjük.

025. Budai kuglóf

                  10 dkg vajat habosra kavarunk 5 dkg cukorral. Beleteszünk
egyenként 3 tojássárgáját, hozzáadunk egy csipet sót,
3 dkg — kevés tejben felfuttatott — élesztőt, 30 dkg lisztet, pár
szem mazsolát és 2 dl tejet, valamint a tojások felvert habját.
Kikent, kilisztezett formába öntjük a tészta felét. A maradék
masszához 1 evőkanál kakaót keverünk, és a sárga tésztára borítjuk.
1 óra hosszáig kelesztjük, majd megsütjük.

026. Kakaós kuglóf

                   2 dkg élesztőt, 2 kávéskanál cukorral 3 dl tejben
felfuttatunk. 45 dkg lisztet, sót, 5 dkg porcukrot, 1 csomag vaníliás
cukrot, 3 tojássárgáját, 10 dkg olvasztott vajat keverünk
hozzá. Jól kidolgozzuk, és megkelesztjük. Lisztezett gyúródeszkán
kinyújtjuk, olvasztott vajjal meglocsoljuk, meghintjük 5
dkg kakaóval és 10 dkg mazsolával, majd összecsavarjuk. Kikent
kuglófsütőbe tesszük, kissé ismét megkelesztjük, és előmelegített
sütőben megsütjük. Sütés után a tetejét porcukorral meghintjük.

027. Grazi kuglóf

                  20 dkg vajat 10 dkg porcukorral habosra kavarunk,
1 egész tojást és 3 tojássárgáját keverünk bele. 2 dkg élesztőt
1,5 dl tejben felfuttatunk, és a tojásos vajhoz keverjük. Kevés
sót, reszelt citromhéjat, 10 dkg mazsolát és 40 dkg lisztet adunk
hozzá, majd a tojások keményre vert habját. A tésztát formába
öntjük, megkelesztjük, és a szokásos módon megsütjük.

028. Lipcsei kuglóf

                    20 dkg vajat habosra kavarunk, majd egymás
után belevegyítünk 4 tojássárgáját, 10 dkg porcukrot, egy csipet
törött szerecsendiót, néhány evőkanál tejszínt (amelyben előzőleg
feloldottunk 2 dkg élesztőt), késhegynyi sót, 35 dkg lisztet,
5 dkg darált mandulát, 1 citrom reszelt héját és 4 tojás keményre
vert fehérjét. Vajjal kikent, liszttel meghintett kuglófformába
töltjük, lassan sütjük, ha kész, rögtön deszkára borítjuk.

029. Rácpite

             40 dkg lisztből 4 tojássárgájával, 10 dkg vajjal, 2 dkg
élesztővel, kis sóval, 2 evőkanál cukorral és szükség szerinti
mennyiségű tejjel sűrű piskótaszerű tésztát kavarunk. Kikent
tepsibe tesszük és megkelesztjük. Amikor megkelt, megkenjük
lekvárral, meghintjük 15 dkg darált dióval, és rátesszük a 4 tojás
habbá vert és 20 dkg cukorral elkevert fehérjét. Lassú tűznél sütjük.

030. Húsvéti kalács

                    5 dkg élesztőből 10 dkg liszttel, 5 kávéskanál
cukorral és langyos tejjel kovászt készítünk, és fél óráig kelesztjük.
6 dkg porcukrot 5 tojássárgájával habosra kavarunk, belekeverünk
20 dkg lisztet, ízlés szerint reszelt citromhéjat, 1-2
evőkanálnyi rumot, és végül hozzáadjuk a jól megkelt kovászt
is. Kidolgozzuk, és meleg helyen 1 óra hosszat kelesztjük.
  Ezután újra habosra kavarunk 5 tojássárgáját 10 dkg vajjal
és 5 dkg cukorral, hozzávegyítünk 40 dkg lisztet, a megkelt tésztával
együtt jól kidolgozzuk, miközben csipet sót és — ha kell —
kevés langyos tejet is adunk hozzá. Meglehetősen kemény
legyen a tészta. Most újra 1 óra hosszáig kelesztjük, majd meglisztezett
gyúródeszkára borítva kerek cipókat formálunk belőle,
ezeket kerek fehér kartonlapokra téve helyezzük a tepsibe.
A cipókat megkenjük vajjal, és újra 1 óra hosszáig kelesztjük.
Közben kétszer jól megkenjük tojással. Végül az egyik oldalukon
éles késsel mélyen bevágjuk, és közepes tűznél barnapirosra
sütjük.

031. Kürtőskalács (erdélyi lakodalmas sütemény)

                                                Ezt a rendkívül
kedvelt tésztát megfelelő eszközökkel, parázs fölött süthetjük.
Sok helyen van szabad sütési lehetőség, ahol nemcsak húst, hanem
a kürtőskalácsot is elkészíthetjük. A kürtőskalácssütő egy
kb. 10 cm átmérőjű és 35 cm hosszú fahenger, amelynek közepén
áthalad egy vékony vasrúd, egyik végén egy 10 cm hoszú
támasztó-, a másikon egy 60 cm hosszú forgatóvas van. A tűz
két szélére téglákat állítunk, ezekre helyezzük a forgatóvasat.
  Hozzávalók: 1 kg liszt, 1 egész tojás és 3 tojássárgája, 5 evőkanál
porcukor, 10 dkg vaj, 3 dkg élesztő, 8 dl tej, pici só. Beszóráshoz
15 dkg cukor, 10 dkg vágott dió, kenéshez 15 dkg vaj.
  Az anyagokból nagyon jól kidolgozott kelt tésztát készítünk, a
megszokottnál keményebbet. Ruhával letakarva 1 óráig kelesztjük.
Ezalatt faparázzsal ellátjuk a tűzhelyet. A sütőfát bevajazzuk,
és a szórásra való cukrot, diót előkészítjük.
  A tésztából kb. 15 dkg-os adagot kiveszünk, lisztezett deszkán
ujjnyi széles hengert sodrunk belőle, és megszakítás nélkül,
csigavonalban, hézagosan a fára csavarjuk. Ujjunkkal lelapítjuk,
és a sütőfát parázs fölé két téglára helyezve, állandó forgatás
mellett nem túl gyorsan sütjük a tésztát. Ha már egyenletesen
pirulni kezd, kenőtollal olvasztott vajat kenegetünk rá, és teaszűrőn
keresztül porcukorral mindegyik oldalát beszórjuk. A
cukor a további sütés folyamán megpirul és a tészta szép karamellbevonatot
kap. A sütési idő kb. 10-15 perc. Ha a közepe
erősen pirul, a parazsat a szélek felé húzzuk. Amikor már
egyenletes világosbarnára sült, a sütőfát függőlegesen tartjuk,
és deszkára lerázzuk a tésztát. Egyenesen álló kürtőt kapunk.
Sütés után a sütőfát pár percig hűtjük, eközben a következő
tésztát nyújtjuk.
  Tetejét beszórhatjuk cukros dióval vagy mandulával is. Ez
esetben a tésztát a hengeren sütés előtt tojásfehérjével megkenjük
és cukros dióba forgatjuk. Lassabban sütjük, mint az előbbit, mert a dió
hamar megbarnul. A sütéshez két személy kell, hogy a munka
haladjon. Tálalása úgy történik, hogy a kürtőskalácsot hosszában
éles késsel kettévágjuk és kétujjnyi szeletekre daraboljuk, vagy
egészben tesszük az asztalra és ott a csavarok mentén a tésztát
széttörjük. Frissen fogyasztva a legjobb.
